

SENTENZA DELLA CORTE (Terza Sezione)

17 dicembre 2015 ( * )

«Rinvio pregiudiziale — Libera circolazione delle merci — Disposizioni
tributarie — Imposizioni interne — Dazi doganali di carattere fiscale — Tasse
d’effetto equivalente — Formalità connesse all’attraversamento delle frontiere
— Articolo 30 TFUE — Articolo 110 TFUE — Direttiva 92/12/CEE — Articolo 3,
paragrafo 3 — Direttiva 2008/118/CE — Articolo 1, paragrafo 3 — Omessa
trasposizione nel diritto nazionale — Effetto diretto — Riscossione di una
tassa sugli autoveicoli al momento della loro importazione nel territorio di
uno Stato membro — Tassa connessa all’immatricolazione e all’eventuale messa
in circolazione del veicolo — Diniego di rimborso della tassa in caso di
mancata immatricolazione del veicolo»

Nella causa C‑402/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Dioikitiko Efeteio Athinon (Corte
amministrativa d’appello di Atene, Grecia), con decisione del 26 marzo 2014,
pervenuta in cancelleria il 22 agosto 2014, nel procedimento

Viamar – Elliniki Aftokiniton kai Genikon Epicheiriseon AE

contro

Elliniko Dimosio,

LA CORTE (Terza Sezione),

composta da M. Ilešič, presidente della Seconda Sezione, facente funzione di
presidente della Terza Sezione, C. Toader, E. Jarašiūnas (relatore), C.G.
Fernlund e K. Jürimäe, giudici,

avvocato generale: M. Wathelet

cancelliere: L. Hewlett, amministratore principale

vista la fase scritta del procedimento e in seguito all’udienza del 16
settembre 2015,

considerate le osservazioni presentate:

—

|

per la Viamar – Elliniki Aftokiniton kai Genikon Epicheiriseon AE, da D.
Christodoulou, S. Panagopoulou e K. Christodoulou, dikigoroi;  
  
---|---  
  
—

|

per il governo ellenico, da G. Skiani, V. Stroumpouli e A. Spyropoulos, in
qualità di agenti;  
  
---|---  
  
—

|

per la Commissione europea, da D. Triantafyllou e M. Wasmeier, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 30 TFUE e 110 TFUE, nonché dell’articolo 1, paragrafo 3, della
direttiva 2008/118/CE del Consiglio, del 16 dicembre 2008, relativa al regime
generale delle accise e che abroga la direttiva 92/12/CEE (GU L 9, pag. 12).  
  
---|---  
  
2

|

Tale domanda è stata presentata nell’ambito di una controversia tra la Viamar
– Elliniki Aftokiniton kai Genikon Epicheiriseon AE (in prosieguo: la
«Viamar») e l’Elliniko Dimosio (Stato ellenico), rappresentato dal direttore
dell’ufficio doganale di Atene (Telonio Athinon; in prosieguo: l’«ufficio
doganale»), in merito al diniego opposto alla Viamar di rimborsarle le tasse
d’immatricolazione da essa versate in seguito all’importazione, nel territorio
greco, di autoveicoli adibiti al trasporto di passeggeri.  
  
---|---  
  
Contesto normativo

Diritto dell’Unione

3

|

Ai sensi dell’articolo 3 della direttiva 92/12/CEE del Consiglio, del 25
febbraio 1992, relativa al regime generale, alla detenzione, alla circolazione
ed ai controlli dei prodotti soggetti ad accisa (GU L 76, pag. 1):

«1. La presente direttiva è applicabile, a livello comunitario, ai prodotti
seguenti, come definiti nelle direttive ad essi relative:

|

—

|

gli oli minerali,  
  
---|---  
  
—

|

l’alcole e le bevande alcoliche,  
  
---|---  
  
—

|

i tabacchi lavorati.  
  
---|---  
  
(...)

3\. Gli Stati membri conservano la facoltà di introdurre o mantenere
imposizioni che colpiscono prodotti diversi da quelli di cui al paragrafo 1, a
condizione tuttavia che dette imposte non diano luogo, negli scambi fra Stati
membri, a formalità connesse al passaggio di una frontiera.

(...)».  
  
4

|

La direttiva 92/12 è stata abrogata dalla direttiva 2008/118 con effetto dal
1o aprile 2010.  
  
---|---  
  
5

|

Il considerando 5 della direttiva 2008/118 così recita:  
  
---|---  
  
6

|

A norma dell’articolo 1, paragrafo 3, della direttiva 2008/118:

«Gli Stati membri possono applicare imposte:

|

a)

|

su prodotti diversi dai prodotti sottoposti ad accisa;  
  
---|---  
  
b)

|

sulle prestazioni di servizi, compresi i servizi relativi a prodotti
sottoposti ad accisa, che non abbiano il carattere di imposte sul volume
d’affari.  
  
---|---  
  
Tuttavia, l’applicazione di tali imposte non può comportare, negli scambi tra
Stati membri, formalità connesse all’attraversamento delle frontiere».  
  
Diritto greco

7

|

L’articolo 32, paragrafo 1, della legge n. 2960/2001 relativa al codice
doganale nazionale (FEK A’ 265; in prosieguo: il «codice doganale»), che, a
norma dell’articolo 131 del medesimo codice, è applicabile per analogia agli
oneri gravanti sugli autoveicoli dell’Unione, così dispone:

«Gli importi indebitamente riscossi dagli uffici doganali vengono rimborsati
senza interessi al beneficiario a condizione che, entro un termine di tre anni
dalla data del loro accertamento, il beneficiario presenti una richiesta in
tal senso all’autorità doganale competente, allegandovi i documenti
giustificativi richiesti».  
  
---|---  
  
8

|

L’articolo 121, paragrafo 1, del codice doganale è del seguente tenore:

«I veicoli adibiti al trasporto di passeggeri della voce doganale 87.03 della
nomenclatura combinata (regolamento [(CEE) n. 2658/87] del Consiglio, del 23
luglio 1987, relativo alla nomenclatura tariffaria e statistica ed alla
tariffa doganale comune [(GU L 256, pag. 1)]) sono soggetti ad una tassa
d’immatricolazione sul loro valore imponibile, determinato in base alle
disposizioni dell’articolo 126 del presente [codice] e dell’articolo 4 della
legge n. 1573/1985 (FEK A’ 201), quali in vigore».  
  
---|---  
  
9

|

Ai sensi dell’articolo 128 del codice in parola:

«1. La tassa d’immatricolazione è dovuta:

|

|

per i veicoli comunitari e per quelli provenienti da paesi terzi, al momento
in cui entrano nel territorio nazionale;  
  
---|---  
  
|

per i veicoli prodotti sul territorio nazionale, al termine della loro
fabbricazione;  
  
---|---  
  
(...)

2\. La tassa d’immatricolazione diventa esigibile e viene versata prima della
messa in circolazione dei veicoli e, per i veicoli di cui agli articoli 121,
122 (...) del presente codice, che sono trasportati o spediti dagli altri
Stati membri dell’Unione europea (UE), entro e non oltre il quindicesimo
giorno del mese successivo a quello in cui è sorto l’obbligo di pagamento
della suddetta tassa (...)».  
  
10

|

L’articolo 130 del suddetto codice così dispone:

«(...)

2\. Ai fini dell’accertamento e della riscossione della tassa
d’immatricolazione (...) deve essere presentata una specifica dichiarazione
all’autorità doganale competente entro la data in cui la tassa diventa
esigibile e, in ogni caso, prima del rilascio dell’autorizzazione alla
circolazione.

(...)

5\. Una volta riscossa la tassa d’immatricolazione e gli altri oneri (...)
l’autorità doganale competente rilascia un documento comprovante la
riscossione e un certificato di immatricolazione o di sdoganamento del
veicolo.

(...)».  
  
---|---  
  
11

|

L’articolo 141, paragrafo 1, del medesimo codice prevede quanto segue:

«Ogni riferimento, nelle disposizioni applicabili e negli atti amministrativi
emanati sul loro fondamento, alle accise su un autoveicolo o a una tassa
speciale addizionale unica sarà ora inteso come riferimento alla tassa
d’immatricolazione».  
  
---|---  
  
Procedimento principale e questioni pregiudiziali

12

|

Come emerge dalla decisione di rinvio, la Viamar ha importato in Grecia, nel
periodo dal 2009 al 2012, 85 autoveicoli nuovi adibiti al trasporto di
passeggeri, prodotti in Repubblica ceca.  
  
---|---  
  
13

|

All’arrivo di tali veicoli al porto del Pireo (Grecia) e durante il loro
stoccaggio in un deposito fiscale fino al completamento del loro sdoganamento,
la Viamar ha predisposto e presentato all’autorità doganale competente la
dichiarazione prevista dall’articolo 130 del codice doganale e ha versato la
tassa d’immatricolazione corrispondente a ciascuno di tali 85 veicoli, ossia
un importo complessivo di EUR 141498,89.  
  
---|---  
  
14

|

Tali veicoli non sono stati venduti in Grecia e sono stati riesportati in
Belgio, dove sono stati venduti e messi in circolazione previo pagamento della
tassa d’immatricolazione in quest’ultimo Stato membro. La Viamar ha poi
presentato all’ufficio doganale una domanda diretta ad ottenere il rimborso
della tassa d’immatricolazione versata in Grecia, con la motivazione che gli
autoveicoli di cui trattasi non erano stati né immatricolati né muniti di
targhe di immatricolazione in tale Stato.  
  
---|---  
  
15

|

Con decisione del 25 luglio 2012, l’ufficio doganale ha respinto tale domanda
ritenendo che la tassa di cui trattassi fosse stata riscossa a giusto titolo e
che conseguentemente non fosse possibile applicare l’articolo 32 del codice
doganale al fine di ottenerne il rimborso. Il 26 ottobre 2012 la Viamar ha
impugnato tale decisione dinanzi al Dioikitiko Efeteio Athinon (Corte
amministrativa d’appello di Atene).  
  
---|---  
  
16

|

La Viamar fa valere dinanzi a detto giudice che la tassa d’immatricolazione di
cui trattasi costituisce una tassa d’effetto equivalente a un dazio doganale,
contraria all’articolo 30 TFUE. A suo avviso, qualora la Corte dichiarasse che
tale tassa costituisce un’imposizione interna ai sensi dell’articolo 110 TFUE,
per essere conforme a tale articolo essa dovrebbe applicarsi tanto ai prodotti
nazionali quanto ai prodotti importati, al medesimo stadio di
commercializzazione e in base allo stesso fatto generatore. Tuttavia, a
giudizio della Viamar, la riscossione di tale tassa, quale condizione per
completare l’importazione di un autoveicolo, costituisce una formalità
connessa all’attraversamento di una frontiera e quindi una restrizione
illecita alla libera circolazione delle merci. L’obbligo di versare la
suddetta tassa, che sorge alla data in cui un autoveicolo fa ingresso nello
Stato membro, sarebbe pertanto contrario al diritto dell’Unione.  
  
---|---  
  
17

|

Il giudice del rinvio ritiene che la tassa d’immatricolazione di cui trattasi
configuri una tassa di natura fiscale. Occorrerebbe quindi esaminarla o alla
luce dell’articolo 30 TFUE come tassa d’effetto equivalente a un dazio
doganale, o alla luce dell’articolo 110 TFUE come imposizione interna.  
  
---|---  
  
18

|

Esso rileva tuttavia che l’articolo 30 TFUE si applica unicamente alle tasse
che colpiscono le merci a motivo dell’attraversamento delle frontiere. Osserva
al riguardo che il fatto generatore della tassa d’immatricolazione di cui
trattasi nel procedimento principale non è dato dall’attraversamento della
frontiera greca da parte degli autoveicoli, bensì dalla loro prima
immatricolazione in Grecia ai fini del loro utilizzo sulla rete stradale, che
detta tassa è riscossa in applicazione di criteri oggettivi e che essa rientra
nel regime generale delle imposizioni interne. Di conseguenza, non si
tratterebbe né di un dazio doganale all’importazione, né di una tassa
d’effetto equivalente ai sensi dell’articolo 30 TFUE.  
  
---|---  
  
19

|

Il giudice del rinvio rileva che, secondo giurisprudenza costante della Corte,
le tasse d’immatricolazione sono considerate imposizioni interne ai sensi
dell’articolo 110 TFUE. Tuttavia, la tassa d’immatricolazione di cui trattasi,
gravante sugli autoveicoli nuovi, non sarebbe soggetta ai divieti sanciti in
quest’ultimo articolo in quanto non avrebbe un effetto discriminatorio o
protezionistico, poiché, all’epoca dei fatti di cui al procedimento
principale, in Grecia non sarebbe stato prodotto alcun autoveicolo.  
  
---|---  
  
20

|

Peraltro, tale giudice osserva che l’articolo 1, paragrafo 3, della direttiva
2008/118 non è stato recepito nel diritto greco. Esso si chiede, pertanto, se
tale disposizione abbia un effetto diretto e se un singolo possa invocare
direttamente l’obbligo, in essa imposto agli Stati membri, di vietare un
tributo che comporti formalità connesse all’attraversamento delle frontiere.  
  
---|---  
  
21

|

Inoltre, il giudice del rinvio si chiede se le disposizioni del diritto
nazionale, secondo cui il certificato di sdoganamento degli autoveicoli
dell’Unione importati nel territorio greco viene rilasciato previa riscossione
della tassa d’immatricolazione, il cui obbligo di versamento sorge al momento
in cui tali veicoli entrano nel territorio nazionale, siano conformi alla
libera circolazione delle merci.  
  
---|---  
  
22

|

In tale contesto, il Dioikitiko Efeteio Athinon (Corte amministrativa
d’appello di Atene) ha deciso di sospendere il procedimento e di sottoporre
alla Corte le seguenti questioni pregiudiziali:

|

«1)

|

Se la disposizione dell’articolo 1, paragrafo 3, della direttiva [2008/118]
sia giuridicamente sufficiente e perfetta/incondizionata e sufficientemente
chiara sicché, nonostante il mancato recepimento di tale specifica
disposizione [di detta] direttiva nell’ordinamento giuridico interno dello
Stato membro/dello Stato ellenico, essa ha un effetto diretto e può essere
invocata da un privato, che ne trae diritti, dinanzi ai giudici nazionali e
questi ultimi devono tenerne conto.  
  
---|---  
  
2)

|

In ogni caso, se le disposizioni dell’articolo 130, paragrafo 5, del [codice
doganale], in combinato disposto con quelle dell’articolo 128, paragrafo 1,
dello stesso codice, secondo cui il certificato di sdoganamento degli
[auto]veicoli [dell’Unione] importati all’interno del territorio nazionale
viene rilasciato dopo la riscossione della tassa d’immatricolazione, il cui
obbligo di pagamento sorge quando tali veicoli entrano nel territorio
nazionale, siano conformi alle disposizioni dell’articolo 3, lettera c), (...)
CEE, che sanciscono l’eliminazione degli ostacoli, tra gli Stati membri, alla
libera circolazione delle merci».  
  
---|---  
  
Sulle questioni pregiudiziali

Sulla prima questione

23

|

Con la sua prima questione il giudice del rinvio chiede, in sostanza, se
l’articolo 1, paragrafo 3, della direttiva 2008/118 debba essere interpretato
nel senso che esso soddisfa le condizioni per produrre un effetto diretto che
consente ai singoli di invocarlo dinanzi a un giudice nazionale in una
controversia che li vede contrapposti ad uno Stato membro.  
  
---|---  
  
24

|

In via preliminare, va ricordato che il periodo di importazione degli
autoveicoli di cui trattasi nel procedimento principale riguarda gli anni dal
2009 al 2012. La direttiva 92/12 era quindi applicabile a una parte delle
suddette importazioni, poiché essa è stata abrogata dalla direttiva 2008/118
solo con effetto dal 1o aprile 2010. Essendo il tenore letterale dell’articolo
3, paragrafo 3, della direttiva 92/12 sostanzialmente identico a quello
dell’articolo 1, paragrafo 3, della direttiva 2008/118, le seguenti
considerazioni valgono anche per la prima di tali disposizioni.  
  
---|---  
  
25

|

In forza di una giurisprudenza costante della Corte, in tutti i casi in cui le
disposizioni di una direttiva appaiano, dal punto di vista sostanziale,
incondizionate e sufficientemente precise, i singoli possono farle valere nei
confronti dello Stato membro, sia che questo non abbia recepito
tempestivamente la direttiva nel diritto nazionale sia che l’abbia recepita in
modo non corretto (v. sentenza Stichting Natuur en Milieu e a., da C‑165/09 a
C‑167/09, EU:C:2011:348, punto 93 e giurisprudenza ivi citata).  
  
---|---  
  
26

|

Nel caso di specie, da un lato, emerge dalla decisione di rinvio che
l’articolo 1, paragrafo 3, della direttiva 2008/118 non è stato recepito nel
diritto greco. Del pari, da nessun elemento del fascicolo sottoposto alla
Corte emerge che l’articolo 3, paragrafo 3, della direttiva 92/12 sia stato
oggetto di un siffatto recepimento.  
  
---|---  
  
27

|

Dall’altro, occorre constatare che l’articolo 1, paragrafo 3, della direttiva
2008/118 presenta un carattere incondizionato e sufficientemente preciso in
quanto, senza prevedere condizioni né rendere necessaria l’adozione di misure
supplementari, in termini inequivocabili impone agli Stati membri di garantire
che, quando applicano tributi su prodotti diversi da quelli sottoposti ad
accisa nonché sulle prestazioni di servizi, una siffatta applicazione non
comporti, negli scambi tra gli Stati membri, formalità connesse
all’attraversamento delle frontiere.  
  
---|---  
  
28

|

Alla luce di quanto precede, occorre rispondere alla prima questione
dichiarando che l’articolo 1, paragrafo 3, della direttiva 2008/118 deve
essere interpretato nel senso che esso soddisfa le condizioni per produrre un
effetto diretto che consente ai singoli di invocarlo dinanzi a un giudice
nazionale in una controversia che li contrappone ad uno Stato membro.  
  
---|---  
  
Sulla seconda questione

29

|

In limine, va ricordato che, nell’ambito della procedura di cooperazione tra i
giudici nazionali e la Corte istituita dall’articolo 267 TFUE, spetta a
quest’ultima fornire al giudice nazionale una risposta utile che gli consenta
di dirimere la controversia ad esso sottoposta. In tale prospettiva spetta
alla Corte, se del caso, riformulare le questioni ad essa deferite (sentenza
Brasserie Bouquet, C‑285/14, EU:C:2015:353, punto 15 e giurisprudenza ivi
citata).  
  
---|---  
  
30

|

Nel caso di specie, dalla motivazione della domanda di pronuncia pregiudiziale
risulta che il giudice del rinvio s’interroga sull’interpretazione della
direttiva 2008/118. Tuttavia, come già rilevato al punto 24 della presente
sentenza, tenuto conto del fatto che le importazioni dei veicoli di cui
trattasi nel procedimento principale hanno avuto luogo tra il 2009 e il 2012,
vale a dire sia prima sia dopo l’entrata in vigore di tale direttiva il 1o
aprile 2010, anche la direttiva 92/12 è applicabile alla controversia nel
procedimento principale ratione temporis.  
  
---|---  
  
31

|

Emerge inoltre dalla suddetta domanda che la controversia nel procedimento
principale riguarda il diniego delle autorità nazionali competenti di
rimborsare la tassa d’immatricolazione versata dalla Viamar per gli
autoveicoli da essa importati in Grecia, ma che, senza essere stati ivi
immatricolati né messi in circolazione, sono stati riesportati in un altro
Stato membro. Di conseguenza, la questione che si pone ai fini della soluzione
di tale controversia è se il diritto dell’Unione osti a una siffatta prassi
delle autorità nazionali.  
  
---|---  
  
32

|

Ciò premesso, occorre considerare che il giudice del rinvio chiede
sostanzialmente se gli articoli 30 TFUE e 110 TFUE nonché gli articoli 3,
paragrafo 3, della direttiva 92/12 e 1, paragrafo 3, della direttiva 2008/118
debbano essere interpretati nel senso che ostano a una prassi di uno Stato
membro, come quella di cui trattasi nel procedimento principale, secondo la
quale una tassa d’immatricolazione riscossa in occasione dell’importazione di
autoveicoli provenienti da altri Stati membri non viene rimborsata sebbene i
veicoli di cui trattasi, che non sono mai stati immatricolati in tale Stato
membro, siano stati riesportati in un altro Stato membro.  
  
---|---  
  
33

|

A tal riguardo, giova ricordare che, secondo giurisprudenza costante della
Corte, una tassa d’immatricolazione riscossa da uno Stato membro in occasione
dell’immatricolazione di autoveicoli ai fini della loro messa in circolazione
sul suo territorio non costituisce né un dazio doganale né una tassa d’effetto
equivalente ad un dazio doganale ai sensi degli articoli 28 TFUE e 30 TFUE.
Infatti, una tassa del genere costituisce un’imposizione interna e deve dunque
essere esaminata alla luce dell’articolo 110 TFUE (sentenza Tatu, C‑402/09,
EU:C:2011:219, punto 32 e giurisprudenza ivi citata).  
  
---|---  
  
34

|

Nel caso di specie, il giudice del rinvio evidenzia che la tassa
d’immatricolazione di cui trattasi nel procedimento principale, prevista dagli
articoli 121, paragrafo 1, e 128 del codice doganale, è riscossa a motivo
della prima immatricolazione degli autoveicoli in Grecia ai fini della loro
messa in circolazione sul territorio nazionale e non a motivo
dell’attraversamento della frontiera di tale Stato membro.  
  
---|---  
  
35

|

Ciò premesso, come rilevato a giusto titolo dal giudice del rinvio, un tributo
come la tassa d’immatricolazione di cui trattasi nel procedimento principale
deve considerarsi un’imposizione interna ai sensi dell’articolo 110 TFUE e, in
quanto tale, non costituisce una tassa d’effetto equivalente a un dazio
doganale, ai sensi dell’articolo 30 TFUE. La mera circostanza che una siffatta
tassa debba essere pagata anteriormente all’immatricolazione dei veicoli nello
Stato membro interessato è priva di rilievo a tal riguardo (v., per analogia,
sentenza Brzeziński, C‑313/05, EU:C:2007:33, punti 23 e 24).  
  
---|---  
  
36

|

Per quanto riguarda l’articolo 110 TFUE, la Corte ha già statuito che esso non
può essere invocato nei confronti di imposizioni interne che colpiscono
prodotti importati, in mancanza di produzione nazionale similare o
concorrente. In particolare, esso non consente di censurare il carattere
eccessivo del livello di tassazione che gli Stati membri potrebbero stabilire
per determinati prodotti in mancanza di ogni effetto discriminatorio o
protezionistico (sentenze Commissione/Danimarca, C‑47/88, EU:C:1990:449, punto
10, e De Danske Bilimportører, C‑383/01, EU:C:2003:352, punto 38).  
  
---|---  
  
37

|

Nella specie, il giudice del rinvio indica che in Grecia non esiste alcuna
produzione nazionale di autoveicoli e che le disposizioni del codice doganale
riguardanti la tassa d’immatricolazione non operano alcuna distinzione tra gli
autoveicoli a seconda della loro provenienza o della cittadinanza dei loro
proprietari. Inoltre, dal fascicolo sottoposto alla Corte non emerge che
l’importo della tassa d’immatricolazione di cui trattasi nel procedimento
principale sia tale da avere come conseguenza di ridurre il numero di
autoveicoli nuovi importati ed immatricolati in Grecia e dunque di
pregiudicare, a causa del suo effetto protezionistico, la libera circolazione
di dette merci tra tale Stato membro e gli altri Stati membri.  
  
---|---  
  
38

|

Di conseguenza, nei limiti in cui una tassa, come la tassa d’immatricolazione
di cui trattasi nel procedimento principale, venga riscossa a motivo della
prima immatricolazione degli autoveicoli in Grecia ai fini della loro messa in
circolazione sul territorio nazionale, l’articolo 110 TFUE deve essere
interpretato nel senso che non osta a una siffatta tassa.  
  
---|---  
  
39

|

Per quanto riguarda le direttive 92/12 e 2008/118, va rilevato che gli
autoveicoli non appartengono alle categorie di prodotti soggetti ad accisa in
tutti gli Stati membri in forza degli articoli 3, paragrafo 1, della direttiva
92/12 e 1, paragrafo 1, della direttiva 2008/118 e, pertanto, non rientrano
nel regime dell’accisa armonizzata. Sebbene gli Stati membri abbiano la
facoltà di introdurre o di mantenere imposizioni che colpiscono siffatti
prodotti, essi devono tuttavia esercitare la loro competenza in tale ambito
nel rispetto del diritto dell’Unione (v., in tal senso, sentenza Fendt
Italiana, C‑145/06 e C‑146/06, EU:C:2007:411, punti 41 e 43 e giurisprudenza
ivi citata).  
  
---|---  
  
40

|

In particolare, a tale riguardo gli Stati membri devono rispettare non solo le
disposizioni del Trattato FUE, segnatamente gli articoli 30 e 110, ma anche
quelle stabilite agli articoli 3, paragrafo 3, della direttiva 92/12 e 1,
paragrafo 3, della direttiva 2008/118, ove queste ultime disposizioni vietano,
come emerge dal punto 27 della presente sentenza, che l’applicazione di un
tributo comporti, negli scambi tra gli Stati membri, formalità connesse
all’attraversamento delle frontiere (v., in tal senso, sentenza Fendt
Italiana, C‑145/06 e C‑146/06, EU:C:2007:411, punti 42 e 44).  
  
---|---  
  
41

|

Nel caso di specie, dalla domanda di pronuncia pregiudiziale emerge che il
giudice del rinvio si chiede se comportino siffatte formalità le disposizioni
del codice doganale secondo cui il certificato di sdoganamento per veicoli
importati nello Stato membro interessato viene rilasciato soltanto previa
riscossione della tassa d’immatricolazione, il cui obbligo di pagamento sorge
al momento in cui detti veicoli entrano nel territorio di tale Stato membro.  
  
---|---  
  
42

|

Sul punto, il governo ellenico sottolinea, nelle sue osservazioni scritte, che
tutte le formalità relative all’imposizione e alla riscossione della tassa
d’immatricolazione previste dal codice doganale sono connesse all’applicazione
delle disposizioni che istituiscono tale tassa e mirano, mediante l’emissione
di un certificato di sdoganamento, previa riscossione della tassa, ad
accertarsi del pagamento della somma corrispondente a detta tassa, da un lato,
e a facilitare, in caso di successivo controllo, la verifica dell’effettivo
pagamento della medesima tassa, dall’altro. Lo stesso varrebbe per l’obbligo
di presentare la dichiarazione speciale di cui all’articolo 130, paragrafo 2,
del codice doganale, poiché quest’ultima è correlata segnatamente alla
successiva determinazione dell’importo della tassa d’immatricolazione e mira
ad informare le autorità doganali dell’entrata dei veicoli nel territorio
nazionale.  
  
---|---  
  
43

|

Ciò premesso, la controversia nel procedimento principale riguarda una prassi
di uno Stato membro secondo cui una tassa d’immatricolazione riscossa in
occasione dell’importazione di autoveicoli provenienti da altri Stati membri
non viene rimborsata sebbene i veicoli interessati, che non sono mai stati
immatricolati in tale Stato membro, siano stati riesportati in un altro Stato
membro.  
  
---|---  
  
44

|

Al riguardo va ricordata la giurisprudenza della Corte secondo cui qualsiasi
onere pecuniario imposto unilateralmente, indipendentemente dalla sua
denominazione e dalla sua struttura, che colpisce le merci per il fatto che
esse attraversano la frontiera, quando non si tratti di un dazio doganale in
senso proprio, costituisce una tassa d’effetto equivalente ai sensi degli
articoli 28 TFUE e 30 TFUE (v. sentenze Nádasdi e Németh, C‑290/05 e C‑333/05,
EU:C:2006:652, punti 38 e 39, nonché Brzeziński, C‑313/05, EU:C:2007:33, punto
22 e giurisprudenza ivi citata).  
  
---|---  
  
45

|

Orbene, se è vero che una tassa d’immatricolazione, come quella prevista dalla
normativa nazionale di cui trattasi nel procedimento principale, ha, in linea
di principio, come fatto generatore l’immatricolazione degli autoveicoli in
uno Stato membro e configura quindi un’imposizione interna ai sensi
dell’articolo 110 TFUE, essa perderebbe tuttavia tale qualificazione se fosse
riscossa e non rimborsata nel caso in cui i veicoli importati da altri Stati
membri non fossero mai immatricolati in detto Stato membro. In tale ipotesi,
in realtà, essa sarebbe riscossa per il mero attraversamento della frontiera
di uno Stato membro e costituirebbe quindi una tassa d’effetto equivalente
vietata dall’articolo 30 TFUE.  
  
---|---  
  
46

|

In considerazione di quanto precede, occorre rispondere alla seconda questione
dichiarando che l’articolo 30 TFUE deve essere interpretato nel senso che esso
osta a una prassi di uno Stato membro, come quella di cui trattasi nel
procedimento principale, secondo cui la tassa d’immatricolazione riscossa al
momento dell’importazione di autoveicoli provenienti da altri Stati membri non
viene rimborsata, sebbene i veicoli interessati, che non sono mai stati
immatricolati in tale Stato membro, siano stati riesportati in un altro Stato
membro.  
  
---|---  
  
Sulle spese

47

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|  |

1)

|

L’articolo 1, paragrafo 3, della direttiva 2008/118/CE del Consiglio, del 16
dicembre 2008, relativa al regime generale delle accise e che abroga la
direttiva 92/12/CEE, deve essere interpretato nel senso che esso soddisfa le
condizioni per produrre un effetto diretto che consente ai singoli di
invocarlo dinanzi ad un giudice nazionale in una controversia che li
contrappone ad uno Stato membro.  
  
---|---  
|  |

2)

|

L’articolo 30 TFUE deve essere interpretato nel senso che esso osta a una
prassi di uno Stato membro, come quella di cui trattasi nel procedimento
principale, secondo cui la tassa d’immatricolazione riscossa al momento
dell’importazione di autoveicoli provenienti da altri Stati membri non viene
rimborsata, sebbene i veicoli interessati, che non sono mai stati
immatricolati in tale Stato membro, siano stati riesportati in un altro Stato
membro.  
  
---|---  
|

Firme  
  
---|---  
  
* * *

( * ) Lingua processuale: il greco.

  *[""]: Double quotes
  *[*]: Asterisk
  *[?]: Question mark

