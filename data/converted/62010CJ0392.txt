  
  
SENTENZA DELLA CORTE (Quinta Sezione)

19 gennaio 2012 ( *1 )

«Regolamento (CE) n. 800/1999 — Articolo 15, paragrafi 1 e 3 — Prodotti
agricoli — Regime delle restituzioni all’esportazione — Restituzione
differenziata all’esportazione — Presupposti per la concessione — Importazione
del prodotto nello Stato terzo di destinazione — Pagamento dei dazi
all’importazione»

Nella causa C-392/10,

avente ad oggetto la domanda di pronuncia pregiudiziale proposta alla Corte,
ai sensi dell’art. 267 TFUE, dal Finanzgericht Hamburg (Germania), con
decisione 8 luglio 2010, pervenuta in cancelleria il 4 agosto 2010, nel
procedimento

Suiker Unie GmbH — Zuckerfabrik Anklam

contro

Hauptzollamt Hamburg-Jonas,

LA CORTE (Quinta Sezione),

composta dal sig. E. Levits, facente funzione di presidente della Quinta
Sezione, dal sig. J.-J. Kasel e dalla sig.ra M. Berger (relatore), giudici,

avvocato generale: sig. P. Mengozzi

cancelliere: sig. A. Calot Escobar

vista la fase scritta del procedimento,

considerate le osservazioni presentate:

—

|

per la Suiker Unie GmbH — Zuckerfabrik Anklam, da P.N. Söhngen,
Rechtsanwältin;  
  
---|---  
  
—

|

per la Commissione europea, da P. Rossi e B.-R. Killmann, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
15, paragrafi 1 e 3, del regolamento (CE) n. 800/1999 della Commissione, del
15 aprile 1999, recante modalità comuni di applicazione del regime delle
restituzioni all’esportazione per i prodotti agricoli (GU L 102, pag. 11),
come modificato dal regolamento (CE) n. 444/2003 della Commissione, dell’11
marzo 2003 (GU L 67, pag. 3; in prosieguo: il «regolamento n. 800/1999»).  
  
---|---  
  
2

|

Tale domanda è stata presentata nell’ambito di una controversia tra la società
tedesca Suiker Unie GmbH — Zuckerfabrik Anklam (in prosieguo: la «Suiker
Unie»), subentrata nei diritti della società Danisco Zucker GmbH (in
prosieguo: la «Danisco Zucker»), e l’Hauptzollamt Hamburg-Jonas (ufficio
doganale principale di Hamburg-Jonas; in prosieguo: l’«Hauptzollamt») in
merito ad un domanda di rimborso di una restituzione all’esportazione
accordata da quest’ultimo alla Danisco Zucker sotto forma di anticipo.  
  
---|---  
  
Contesto normativo

Il regolamento (CEE) n. 3665/87

3

|

L’articolo 17, paragrafo 3, del regolamento (CEE) n. 3665/87 della
Commissione, del 27 novembre 1987, recante modalità comuni di applicazione del
regime delle restituzioni all’esportazione per i prodotti agricoli (GU L 351,
pag. 1) prevedeva che un prodotto agricolo per il quale era stata richiesta
una restituzione differenziata all’esportazione «si considera importato quando
sono state espletate le formalità doganali di immissione in consumo nel paese
terzo».  
  
---|---  
  
Il regolamento n. 800/1999

4

|

Nella sua versione applicabile all’epoca dei fatti della controversia
principale, il regolamento n. 800/1999, il quale ha sostituito il regolamento
n. 3665/87, prevede, al suo diciassettesimo considerando, che «dev’essere
fornita la prova che il prodotto di cui trattasi è stato importato in un paese
terzo; (…) l’espletamento delle formalità doganali di importazione consiste in
particolare nel pagamento dei dazi all’importazione applicabili al prodotto
affinché lo stesso possa essere commercializzato sul mercato del paese terzo
interessato».  
  
---|---  
  
5

|

L’articolo 15 di tale regolamento è formulato come segue:

«1. Il prodotto deve essere stato importato come tale nel paese terzo o in uno
dei paesi terzi per i quali è prevista la restituzione entro dodici mesi dalla
data di accettazione della dichiarazione di esportazione; termini
supplementari possono tuttavia essere concessi, conformemente all’articolo 49.

2\. Sono considerati importati come tali i prodotti per i quali nessun
elemento attesta l’avvenuta trasformazione.

Tuttavia,

(…)

|

—

|

un prodotto è considerato importato come tale allorché è stato trasformato
prima dell’importazione, a condizione che la trasformazione abbia avuto luogo
nel paese terzo in cui tutti i prodotti risultanti dalla trasformazione stessa
sono stati importati.  
  
---|---  
  
3\. Il prodotto è considerato importato quando siano state espletate le
formalità doganali di importazione e in particolare quelle relative alla
riscossione dei dazi all’importazione nei paesi terzi.

(…)».  
  
6

|

L’articolo 16, paragrafo 1, di tale regolamento dispone quanto segue:

«1. La prova dell’espletamento delle formalità doganali di importazione è
costituita, a scelta dell’esportatore, dalla presentazione di uno dei
documenti seguenti:

|

a)

|

il documento doganale o una copia o fotocopia dello stesso; (...)  
  
---|---  
  
b)

|

l’attestato di scarico e di importazione, compilato (...) conformemente alle
norme stabilite nell’allegato VI, capitolo III, utilizzando il modello
riprodotto nell’allegato VII; l’attestato reca la data e il numero del
documento doganale di importazione».  
  
---|---  
  
7

|

L’allegato VI, capitolo III, del citato regolamento prevede, al suo punto 2,
in particolare, che gli attestati di scarico e di importazione previsti
dall’articolo 16, paragrafo 1, lettera b), di tale regolamento devono
comprendere anche «la verifica che le merci sono state sdoganate ai fini
dell’importazione definitiva».  
  
---|---  
  
8

|

L’articolo 20 del regolamento n. 800/1999, contenuto nella sezione 3,
intitolata «Misure specifiche di tutela degli interessi finanziari della
Comunità», inclusa nel titolo II, capitolo 1, di tale regolamento, prevede
quanto segue:

«1. Allorché

|

a)

|

sussistano seri dubbi circa la destinazione effettiva del prodotto,  
  
---|---  
  
oppure

b)

|

il prodotto possa essere reintrodotto nella Comunità per effetto di una
differenza tra la restituzione applicabile al prodotto esportato e l’importo
del dazio non preferenziale all’importazione applicabile a un prodotto
identico alla data di accettazione della dichiarazione di esportazione,  
  
---|---  
  
oppure

c)

|

vi siano fondati sospetti che il prodotto sarà reintrodotto nella Comunità,
tal quale o dopo essere stato trasformato in un paese terzo, beneficiando
dell’esenzione dai dazi all’importazione o di una riduzione degli stessi,

la restituzione a tasso unico o la parte della restituzione di cui
all’articolo 18, paragrafo 2 è pagata soltanto se il prodotto ha lasciato il
territorio doganale della Comunità conformemente al disposto dell’articolo 7 e

|

i)

|

nel caso di una restituzione non differenziata, il prodotto è stato importato
in un paese terzo entro dodici mesi dalla data di accettazione della
dichiarazione di esportazione o ha formato oggetto di una trasformazione o
lavorazione sostanziale ai sensi dell’articolo 24 del regolamento (CEE) n.
2913/92 [del Consiglio, del 12 ottobre 1992, che istituisce un codice doganale
comunitario (GU L 302, pag. 1; in prosieguo: il “codice doganale”)] entro lo
stesso termine;  
  
---|---  
  
ii)

|

nel caso di una restituzione differenziata in base alla destinazione, il
prodotto è stato importato tal quale in un paese terzo determinato, entro
dodici mesi dalla data di accettazione della dichiarazione di esportazione.  
  
---|---  
  
Nei casi di importazione in un paese terzo, si applicano le disposizioni
dell’articolo 15 e dell’articolo 16.

Inoltre, per tutte le restituzioni, i servizi competenti degli Stati membri
possono esigere prove supplementari atte a dimostrare alle autorità competenti
che il prodotto è stato effettivamente immesso sul mercato del paese terzo
d’importazione oppure che ha subito una trasformazione o lavorazione
sostanziale ai sensi dell’articolo 24 del [codice doganale].

(...)

4\. Le disposizioni del paragrafo 1 si applicano prima del pagamento della
restituzione.

La restituzione è tuttavia considerata indebita e dev’essere rimborsata se,
anche successivamente al suo pagamento, le autorità competenti constatano:

a)

|

che il prodotto è andato distrutto o si è avariato prima di essere stato
immesso sul mercato di un paese terzo o prima di aver subito, in un paese
terzo, una trasformazione o lavorazione sostanziale ai sensi dell’articolo 24
del [codice doganale], a meno che l’esportatore non possa dimostrare alle
autorità competenti che l’esportazione è stata effettuata in condizioni
economiche tali da consentire che il prodotto potesse essere ragionevolmente
immesso sul mercato di un paese terzo, salvo il disposto dell’articolo 21,
paragrafo 2, secondo comma;  
  
---|---  
  
b)

|

che il prodotto si trova in un paese terzo, in regime sospensivo dei dazi,
dodici mesi dopo la data di esportazione dalla Comunità, senza aver subito una
trasformazione o lavorazione sostanziale ai sensi dell’articolo 24 del [codice
doganale] e che l’esportazione non è stata realizzata nell’ambito di una
normale transazione commerciale;  
  
---|---  
  
c)

|

che il prodotto esportato è reintrodotto nella Comunità senza aver subito una
trasformazione o lavorazione sostanziale ai sensi dell’articolo 24 del [codice
doganale], che il dazio non preferenziale all’importazione è inferiore alla
restituzione concessa e che l’esportazione non è stata realizzata nell’ambito
di una normale transazione commerciale;  
  
---|---  
  
d)

|

che i prodotti esportati di cui all’allegato V sono reintrodotti nella
Comunità:

|

—

|

previa trasformazione o lavorazione in un paese terzo, senza aver raggiunto il
livello previsto all’articolo 24 del [codice doganale], e  
  
---|---  
  
—

|

beneficiano dell’applicazione di un dazio all’importazione ridotto o nullo
rispetto al dazio non preferenziale.  
  
---|---  
  
(...)».  
  
Il codice doganale

9

|

L’articolo 24 del codice doganale prevede quanto segue:

«Una merce alla cui produzione hanno contribuito due o più paesi è originaria
del paese in cui è avvenuta l’ultima trasformazione o lavorazione sostanziale,
economicamente giustificata ed effettuata in un’impresa attrezzata a tale
scopo, che si sia conclusa con la fabbricazione di un prodotto nuovo od abbia
rappresentato una fase importante del processo di fabbricazione».  
  
---|---  
  
Causa principale e questione pregiudiziale

10

|

Con dichiarazione di esportazione del 16 maggio 2003 la Danisco Zucker
dichiarava 23000 kg di zucchero bianco per l’esportazione in Lituania e
chiedeva all’Hauptzollamt la concessione a tal titolo di una restituzione
all’esportazione anticipata. Con decisione 2 giugno 2003 l’Hauptzollamt
accordava quanto richiesto.  
  
---|---  
  
11

|

Con lettera del 29 agosto 2003 la Danisco Zucker inviava all’Hauptzollamt
taluni documenti doganali lituani relativi all’esportazione controversa, che
recavano nella casella 37 il codice 5100, corrispondente ad un’«importazione
temporanea in vista di una riesportazione come prodotto compensatore» senza
pagamento di dazi all’importazione. Lo zucchero bianco veniva trasformato in
Lituania in bevande rinfrescanti e successivamente esportato in Lettonia ed
Estonia.  
  
---|---  
  
12

|

Con avviso di rettifica del 25 novembre 2003 l’Hauptzollamt chiedeva il
rimborso della restituzione all’esportazione concessa anticipatamente alla
Danisco Zucker con una soprattassa del 10 % per un ammontare complessivo di
EUR 12180,18, rilevando che lo zucchero bianco non era stato immesso in
consumo in Lituania e che, pertanto, non sarebbero stati soddisfatti i
requisiti perché fosse accordata una restituzione differenziata.  
  
---|---  
  
13

|

La Danisco Zucker, dopo aver esperito infruttuosamente una procedura di
opposizione, presentava un ricorso dinanzi al Finanzgericht Hamburg il 2
novembre 2007. Essa rilevava che, anche se ai sensi dell’articolo 15,
paragrafo 1, del regolamento n. 800/1999, il prodotto doveva essere importato
come tale nel paese terzo, tuttavia, secondo il paragrafo 3 di tale articolo,
il prodotto si considera importato quando siano state espletate le formalità
doganali di importazione e, in particolare, quelle relative alla riscossione
dei dazi all’importazione nel paese terzo interessato. A suo parere, se è vero
che l’articolo 17, paragrafo 3, del regolamento n. 3665/87, stabiliva che il
prodotto si considerava importato solo quando fossero state espletate le
formalità doganali di immissione in consumo nel paese terzo interessato, si
dovrebbe concludere che, poiché l’articolo 15 del regolamento n. 800/1999 non
fa riferimento all’«immissione in consumo», il legislatore comunitario avrebbe
volutamente escluso tale requisito.  
  
---|---  
  
14

|

La Danisco Zucker ha inoltre sostenuto che, poiché la nozione di
«importazione» non è legislativamente definita e la finalità della
restituzione all’esportazione è di far uscire i relativi prodotti dal mercato
dell’Unione, sarebbe decisivo solo l’espletamento delle formalità doganali.
Sarebbe invece privo di pertinenza accertare se siano stati pagati i dazi
doganali.  
  
---|---  
  
15

|

Infine, la Danisco Zucker ha obiettato che il regime di sdoganamento del
prodotto nel paese terzo non può fare differenza a seconda che si tratti del
regime di perfezionamento attivo nell’ambito del sistema della restituzione
dei dazi doganali oppure — come nel presente caso — di un regime sospensivo di
dazi. La Corte si sarebbe già pronunciata considerando sufficiente, ai fini
della prova dell’importazione, lo sdoganamento del prodotto in regime di
perfezionamento attivo nell’ambito del sistema di restituzione dei dazi
doganali. La ricorrente, frattanto subentrata alla Danisco Zucker, ha dunque
chiesto l’annullamento dell’avviso di rettifica del 25 novembre 2003, nonché
della decisione sull’opposizione 1o ottobre 2007.  
  
---|---  
  
16

|

L’Hauptzollamt ha chiesto, da parte sua, il rigetto del ricorso. Esso ha
sottolineato che, nel caso di specie, lo zucchero bianco, sdoganato
esclusivamente in regime di perfezionamento attivo senza pagamento dei dazi
all’importazione, sarebbe rimasto sotto controllo doganale dall’immissione
fino alla conclusione del perfezionamento attivo attraverso l’esportazione dei
prodotti compensatori. Pertanto, lo zucchero bianco non sarebbe potuto essere
liberamente commercializzato nel paese terzo.  
  
---|---  
  
17

|

Ciò premesso, il Finanzgericht Hamburg ha deciso di sospendere il procedimento
e di sottoporre alla Corte la seguente questione pregiudiziale:

«Se il requisito per la concessione di una restituzione differenziata,
disciplinato dall’articolo 15, paragrafo 1, in combinato disposto con il
paragrafo 3, del regolamento [n. 800/1999], vale a dire l’espletamento delle
formalità doganali di importazione, sia soddisfatto quando il prodotto, nel
paese terzo di destinazione, dopo lo sdoganamento in regime di perfezionamento
attivo senza riscossione dei dazi all’importazione, abbia formato oggetto di
una trasformazione o lavorazione sostanziale ai sensi dell’articolo 24 del
[codice doganale] ed il prodotto risultante da tale trasformazione o
lavorazione sia stato esportato in un paese terzo».  
  
---|---  
  
Sulla questione pregiudiziale

18

|

Con la sua questione il giudice del rinvio chiede, sostanzialmente, se
l’articolo 15, paragrafi 1 e 3, del regolamento n. 800/1999, debba essere
interpretato nel senso che il requisito per la concessione di una restituzione
differenziata prevista da tale disposizione, vale a dire l’espletamento delle
formalità doganali di importazione, sia soddisfatto quando, nel paese terzo di
destinazione, dopo lo sdoganamento in regime di perfezionamento attivo senza
riscossione dei dazi all’importazione, il prodotto abbia formato oggetto di
una «trasformazione o lavorazione sostanziale» ai sensi dell’articolo 24 del
codice doganale ed il prodotto risultante da tale trasformazione o lavorazione
sia stato esportato in un paese terzo.  
  
---|---  
  
19

|

A tale proposito si deve constatare che la nozione di «importazione», come
giustamente sottolineato dalla ricorrente in via principale, non è definita
nel regolamento n. 800/1999. Occorre pertanto determinare la portata di tale
nozione nel contesto dell’articolo 15 di tale regolamento tenendo conto, da un
lato, dello scopo perseguito dalla restituzione cosiddetta «differenziata»
all’esportazione e, dall’altro, della formulazione delle disposizioni del
regolamento n. 800/1999.  
  
---|---  
  
20

|

Per quanto riguarda lo scopo delle restituzioni differenziate
all’esportazione, emerge da una costante giurisprudenza che esse mirano ad
aprire o mantenere aperti alle esportazioni dell’Unione europea i mercati dei
paesi terzi interessati, mentre la differenziazione della restituzione è stata
dettata dal proposito di tener conto delle caratteristiche specifiche di
ciascun mercato di importazione sul quale l’Unione europea intende essere
presente (v. sentenza del 18 marzo 2010, SGS Belgium e a., C-218/09, Racc.
pag. I-2373, punto 38, e la giurisprudenza ivi citata).  
  
---|---  
  
21

|

Da questa giurisprudenza deriva che la ratio del sistema di differenziazione
verrebbe disattesa qualora il semplice scarico nel paese terzo della merce
esportata come tale fosse sufficiente a conferire il diritto al versamento di
una restituzione (sentenza SGS Belgium e a., cit., punto 39). Il regime di
differenziazione impone al contrario, come sottolineato dalla Commissione, che
il prodotto di cui trattasi raggiunga effettivamente e definitivamente il
mercato di destinazione, in modo tale da potervi essere commercializzato. Tale
regime si distingue quindi dal regime di restituzione a tasso unico.  
  
---|---  
  
22

|

È certo che l’articolo 17, paragrafo 3, del regolamento n. 3665/87, il quale
non è applicabile nel caso di specie, menzionava ancora esplicitamente a tale
proposito, diversamente dall’articolo 15, paragrafi 1 e 3, del regolamento n.
800/1999, che dovevano essere «espletate le formalità doganali di immissione
in consumo nel paese terzo». Tuttavia, da un lato, il diciassettesimo
considerando del regolamento n. 800/1999 dispone che l’espletamento delle
formalità doganali di importazione nel paese terzo consiste, in particolare,
nel pagamento dei dazi all’importazione applicabili al prodotto affinché lo
stesso possa essere commercializzato nel mercato del paese terzo interessato.  
  
---|---  
  
23

|

Dall’altro lato, l’articolo 15, paragrafo 3, del regolamento n. 800/1999
prevede che il prodotto interessato è considerato importato in un paese terzo
unicamente quando siano state espletate le formalità doganali di importazione
«e in particolare quelle relative alla riscossione dei dazi all’importazione
nei paesi terzi». Infine, l’allegato VI di tale regolamento dispone, nel suo
capitolo III, punto 2, che gli attestati di scarico e di importazione previsti
dal suo articolo 16, paragrafo 1, lettera b), devono comprendere anche la
verifica che le merci sono state sdoganate «ai fini dell’importazione
definitiva».  
  
---|---  
  
24

|

Tenuto conto di quanto precede non emerge dunque che il legislatore
comunitario, nell’adottare l’articolo 15 del regolamento n. 800/1999, abbia
rinunciato al requisito che il prodotto importato debba aver raggiunto
definitivamente il mercato del paese terzo interessato per potervi essere
commercializzato.  
  
---|---  
  
25

|

Orbene, occorre constatare che lo sdoganamento di un prodotto nell’ambito del
regime doganale del «perfezionamento attivo» non riguarda la
commercializzazione di tale prodotto nel mercato del paese terzo interessato.
Siffatto regime doganale persegue, al contrario, proprio la finalità di
esonerare dai dazi doganali soltanto le merci che vengono introdotte nel
territorio nazionale a titolo meramente temporaneo, al fine di essere
lavorate, riparate o trasformate e, successivamente, riesportate (v. sentenza
del 4 giugno 2009, Pometon, C-158/08, Racc. pag. I-4695, punto 24).  
  
---|---  
  
26

|

Di conseguenza, non si può considerare che il mero sdoganamento di un prodotto
per il quale è stata richiesta una restituzione differenziata
all’esportazione, nel paese terzo interessato e nell’ambito di un regime
doganale di «perfezionamento attivo», costituisca un’«importazione» in tale
paese terzo ai sensi dell’articolo 15, paragrafo 3, del regolamento n.
800/1999.  
  
---|---  
  
27

|

Tale conclusione non può essere rimessa in discussione dal fatto che il
prodotto interessato ha formato oggetto di una trasformazione sostanziale ai
sensi dell’articolo 24 del codice doganale nel paese terzo. A tale proposito
basti constatare che la scelta del regime doganale del «perfezionamento
attivo» implica che né il prodotto stesso né il prodotto compensatore che lo
contiene saranno commercializzati nel paese terzo interessato.  
  
---|---  
  
28

|

Essa non è neanche rimessa in discussione dall’argomento secondo il quale tale
interpretazione dell’articolo 15 del regolamento n. 800/1999 sarebbe in
contrasto con l’articolo 20 di tale regolamento, poiché quest’ultimo articolo
prevede che, in taluni casi, la prova della trasformazione sostanziale di un
prodotto ai sensi dell’articolo 24 del codice doganale è atta a dissipare i
dubbi sul rispetto delle condizioni previste per la concessione della
restituzione all’esportazione.  
  
---|---  
  
29

|

Infatti, come anche sottolineato dalla Commissione, l’articolo 20 del
regolamento n. 800/1999 persegue, in quanto clausola anti-abuso, un obiettivo
diverso da quello dell’articolo 15 di tale regolamento. Detto articolo 20
consente di prevenire una domanda di rimborso ingiustificata di una
restituzione già concessa a giusto titolo, ma esso non crea condizioni nuove o
anche diverse per ottenere una restituzione all’esportazione. Esso non può
dunque applicarsi al caso in cui, come nella causa principale, emerge fin
dall’inizio che i requisiti per la concessione di una restituzione
all’esportazione non sono soddisfatti.  
  
---|---  
  
30

|

Alla luce delle considerazioni che precedono, occorre risolvere la questione
sottoposta dichiarando che l’articolo 15, paragrafi 1 e 3, del regolamento n.
800/1999 deve essere interpretato nel senso che il requisito per la
concessione di una restituzione differenziata prevista da tale disposizione,
vale a dire l’espletamento delle formalità doganali d’importazione, non è
soddisfatto quando il prodotto, nel paese terzo di destinazione, dopo lo
sdoganamento in regime di perfezionamento attivo senza riscossione di dazi
all’importazione, abbia formato oggetto di una «trasformazione o lavorazione
sostanziale» ai sensi dell’articolo 24 del codice doganale ed il prodotto
risultante da tale trasformazione o lavorazione sia stato esportato in un
paese terzo.  
  
---|---  
  
Sulle spese

31

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

L’articolo 15, paragrafi 1 e 3, del regolamento (CE) n. 800/1999 della
Commissione, del 15 aprile 1999, recante modalità comuni di applicazione del
regime delle restituzioni all’esportazione per i prodotti agricoli, come
modificato dal regolamento (CE) n. 444/2003 della Commissione, dell’11 marzo
2003, deve essere interpretato nel senso che il requisito per la concessione
di una restituzione differenziata previsto da tale disposizione, vale a dire
l’espletamento delle formalità doganali d’importazione, non è soddisfatto
quando il prodotto, nel paese terzo di destinazione, dopo lo sdoganamento in
regime di perfezionamento attivo senza riscossione di dazi all’importazione,
abbia formato oggetto di una «trasformazione o lavorazione sostanziale» ai
sensi dell’articolo 24 del regolamento (CEE) n. 2913/92 del Consiglio, del 12
ottobre 1992, che istituisce un codice doganale comunitario, ed il prodotto
risultante da tale trasformazione o lavorazione sia stato esportato in un
paese terzo.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

