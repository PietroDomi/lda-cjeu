

SENTENZA DELLA CORTE (Terza Sezione)

1o ottobre 2015 ( * )

«Rinvio pregiudiziale — Direttiva 95/46/CE — Trattamento dei dati personali —
Articoli 10 e 11 — Informazione delle persone interessate — Articolo 13 —
Deroghe e restrizioni — Trasmissione a fini di trattamento, da
un’amministrazione pubblica di uno Stato membro ad un’altra, di dati fiscali
personali»

Nella causa C‑201/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Curtea de Apel Cluj (Romania), con
decisione del 31 marzo 2014, pervenuta in cancelleria il 22 aprile 2014, nel
procedimento

Smaranda Bara e altri

contro

Președintele Casei Naționale de Asigurări de Sănătate,

Casa Naţională de Asigurări de Sănătate,

Agenţia Naţională de Administrare Fiscală (ANAF),

LA CORTE (Terza Sezione),

composta da M. Ilešič, presidente di sezione, A. Ó Caoimh, C. Toader, E.
Jarašiūnas e C.G. Fernlund (relatore), giudici,

avvocato generale: P. Cruz Villalón

cancelliere: L. Carrasco Marco, amministratore

vista la fase scritta del procedimento e in seguito all’udienza del 29 aprile
2015,

considerate le osservazioni presentate:

—

|

per S. Bara e a., da C.F. Costaş e K. Kapcza, avocați;  
  
---|---  
  
—

|

per la Casa Naţională de Asigurări de Sănătate, da V. Ciurchea, in qualità di
agente;  
  
---|---  
  
—

|

per il governo rumeno, da R.H. Radu, A. Buzoianu, A.-G. Văcaru e D.M.
Bulancea, in qualità di agenti;  
  
---|---  
  
—

|

per il governo ceco, da M. Smolek e J. Vláčil, in qualità di agenti;  
  
---|---  
  
—

|

per la Commissione europea, da I. Rogalski, B. Martenczuk e J. Vondung, in
qualità di agenti,  
  
---|---  
  
sentite le conclusioni dell’avvocato generale, presentate all’udienza del 9
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
124 TFUE nonché degli articoli 10, 11 e 13 della direttiva 95/46/CE del
Parlamento europeo e del Consiglio, del 24 ottobre 1995, relativa alla tutela
delle persone fisiche con riguardo al trattamento dei dati personali, nonché
alla libera circolazione di tali dati (GU L 281, pag. 31).  
  
---|---  
  
2

|

Tale domanda è stata sollevata nell’ambito di una controversia tra la sig.ra
Bara e a., da un lato, e il Președintele Casei Naționale de Asigurări de
Sănătate (presidente della Cassa nazionale malattia), la Casa Națională de
Asigurări de Sănătate (Cassa nazionale malattia; in prosieguo: la «CNAS») e
l’Agenția Națională de Administrare Fiscală (Agenzia nazionale per
l’amministrazione tributaria; in prosieguo: l’«ANAF»), dall’altro, a proposito
del trattamento di determinati dati.  
  
---|---  
  
Contesto normativo

Il diritto dell’Unione

3

|

Ai sensi dell’articolo 2 della direttiva 95/46, rubricato «Definizioni»:

«Ai fini della presente direttiva si intende per:

|

a)

|

“dati personali”: qualsiasi informazione concernente una persona fisica
identificata o identificabile (“persona interessata”); si considera
identificabile la persona che può essere identificata, direttamente o
indirettamente, in particolare mediante riferimento ad un numero di
identificazione o ad uno o più elementi specifici caratteristici della sua
identità fisica, fisiologica, psichica, economica, culturale o sociale;  
  
---|---  
  
b)

|

“trattamento di dati personali” (“trattamento”): qualsiasi operazione o
insieme di operazioni compiute con o senza l’ausilio di processi automatizzati
e applicate a dati personali, come la raccolta, la registrazione,
l’organizzazione, la conservazione, l’elaborazione o la modifica,
l’estrazione, la consultazione, l’impiego, la comunicazione mediante
trasmissione, diffusione o qualsiasi altra forma di messa a disposizione, il
raffronto o l’interconnessione, nonché il congelamento, la cancellazione o la
distruzione;  
  
---|---  
  
c)

|

“archivio di dati personali” (“archivio”): qualsiasi insieme strutturato di
dati personali accessibili, secondo criteri determinati, indipendentemente dal
fatto che tale insieme sia centralizzato, decentralizzato o ripartito in modo
funzionale o geografico;  
  
---|---  
  
d)

|

“responsabile del trattamento”: la persona fisica o giuridica, l’autorità
pubblica, il servizio o qualsiasi altro organismo che, da solo o insieme ad
altri, determina le finalità e gli strumenti del trattamento di dati
personali. Quando le finalità e i mezzi del trattamento sono determinati da
disposizioni legislative o regolamentari nazionali o comunitarie, il
responsabile del trattamento o i criteri specifici per la sua designazione
possono essere fissati dal diritto nazionale o comunitario;  
  
---|---  
  
(...)».  
  
4

|

L’articolo 3 della medesima direttiva, rubricato «Campo d’applicazione», è
così formulato:

«1. Le disposizioni della presente direttiva si applicano al trattamento di
dati personali interamente o parzialmente automatizzato nonché al trattamento
non automatizzato di dati personali contenuti o destinati a figurare negli
archivi.

2\. Le disposizioni della presente direttiva non si applicano ai trattamenti
di dati personali:

|

—

|

effettuati per l’esercizio di attività che non rientrano nel campo di
applicazione del diritto comunitario, come quelle previste dai titoli V e VI
del trattato sull’Unione europea e comunque ai trattamenti aventi come oggetto
la pubblica sicurezza, la difesa, la sicurezza dello Stato (compreso il
benessere economico dello Stato, laddove tali trattamenti siano connessi a
questioni di sicurezza dello Stato) e le attività dello Stato in materia di
diritto penale;  
  
---|---  
  
—

|

effettuati da una persona fisica per l’esercizio di attività a carattere
esclusivamente personale o domestico».  
  
---|---  
  
5

|

L’articolo 6 della direttiva in parola, vertente sui principi relativi alla
qualità dei dati, dispone quanto segue:

«1. Gli Stati membri dispongono che i dati personali devono essere:

|

a)

|

trattati lealmente e lecitamente;  
  
---|---  
  
b)

|

rilevati per finalità determinate, esplicite e legittime, e successivamente
trattati in modo non incompatibile con tali finalità. Il trattamento
successivo dei dati per scopi storici, statistici o scientifici non è ritenuto
incompatibile, purché gli Stati membri forniscano garanzie appropriate;  
  
---|---  
  
c)

|

adeguati, pertinenti e non eccedenti rispetto alle finalità per le quali
vengono rilevati e/o per le quali vengono successivamente trattati;  
  
---|---  
  
d)

|

esatti e, se necessario, aggiornati; devono essere prese tutte le misure
ragionevoli per cancellare o rettificare i dati inesatti o incompleti rispetto
alle finalità per le quali sono rilevati o sono successivamente trattati,
cancellati o rettificati;  
  
---|---  
  
e)

|

conservati in modo da consentire l’identificazione delle persone interessate
per un arco di tempo non superiore a quello necessario al conseguimento delle
finalità per le quali sono rilevati o sono successivamente trattati. Gli Stati
membri prevedono garanzie adeguate per i dati personali conservati oltre il
suddetto arco di tempo per motivi storici, statistici o scientifici.  
  
---|---  
  
2\. Il responsabile del trattamento garantisce il rispetto delle disposizioni
del paragrafo 1».  
  
6

|

L’articolo 7 della summenzionata direttiva, vertente sui principi relativi
alla legittimazione del trattamento di dati, stabilisce che:

«Gli Stati membri dispongono che il trattamento di dati personali può essere
effettuato soltanto quando:

|

a)

|

la persona interessata ha manifestato il proprio consenso in maniera
inequivocabile, oppure  
  
---|---  
  
b)

|

è necessario all’esecuzione del contratto concluso con la persona interessata
o all’esecuzione di misure precontrattuali prese su richiesta di tale persona,
oppure  
  
---|---  
  
c)

|

è necessario per adempiere un obbligo legale al quale è soggetto il
responsabile del trattamento, oppure  
  
---|---  
  
d)

|

è necessario per la salvaguardia dell’interesse vitale della persona
interessata, oppure  
  
---|---  
  
e)

|

è necessario per l’esecuzione di un compito di interesse pubblico o connesso
all’esercizio di pubblici poteri di cui è investito il responsabile del
trattamento o il terzo a cui vengono comunicati i dati, oppure  
  
---|---  
  
f)

|

è necessario per il perseguimento dell’interesse legittimo del responsabile
del trattamento oppure del o dei terzi cui vengono comunicati i dati, a
condizione che non prevalgano l’interesse o i diritti e le libertà
fondamentali della persona interessata, che richiedono tutela ai sensi
dell’articolo 1, paragrafo 1».  
  
---|---  
  
7

|

L’articolo 10 della direttiva 95/46, rubricato «Informazione in caso di
raccolta dei dati presso la persona interessata», recita:

«Gli Stati membri dispongono che il responsabile del trattamento, o il suo
rappresentante, debba fornire alla persona presso la quale effettua la
raccolta dei dati che la riguardano almeno le informazioni elencate qui di
seguito, a meno che tale persona ne sia già informata:

|

a)

|

l’identità del responsabile del trattamento ed eventualmente del suo
rappresentante,  
  
---|---  
  
b)

|

le finalità del trattamento cui sono destinati i dati;  
  
---|---  
  
c)

|

ulteriori informazioni riguardanti quanto segue:

|

—

|

i destinatari o le categorie di destinatari dei dati,  
  
---|---  
  
—

|

se rispondere alle domande è obbligatorio o volontario, nonché le possibili
conseguenze di una mancata risposta,  
  
---|---  
  
—

|

se esistono diritti di accesso ai dati e di rettifica in merito ai dati che la
riguardano  
  
---|---  
  
nella misura in cui, in considerazione delle specifiche circostanze in cui i
dati vengono raccolti, tali informazioni siano necessarie per effettuare un
trattamento leale nei confronti della persona interessata».  
  
8

|

L’articolo 11 di detta direttiva, rubricato «Informazione in caso di dati non
raccolti presso la persona interessata», è così formulato:

«1. In caso di dati non raccolti presso la persona interessata, gli Stati
membri dispongono che, al momento della registrazione dei dati o qualora sia
prevista una comunicazione dei dati a un terzo, al più tardi all’atto della
prima comunicazione dei medesimi, il responsabile del trattamento o il suo
rappresentante debba fornire alla persona interessata almeno le informazioni
elencate qui di seguito, a meno che tale persona ne sia già informata:

|

a)

|

l’identità del responsabile del trattamento ed eventualmente del suo
rappresentante,  
  
---|---  
  
b)

|

le finalità del trattamento;  
  
---|---  
  
c)

|

ulteriori informazioni riguardanti quanto segue:

|

—

|

le categorie di dati interessate,  
  
---|---  
  
—

|

i destinatari o le categorie di destinatari dei dati,  
  
---|---  
  
—

|

se esiste un diritto di accesso ai dati e di rettifica in merito ai dati che
la riguardano,  
  
---|---  
  
nella misura in cui, in considerazione delle specifiche circostanze in cui i
dati vengono raccolti, tali informazioni siano necessarie per effettuare un
trattamento leale nei confronti della persona interessata.  
  
2\. Le disposizioni del paragrafo 1 non si applicano quando, in particolare
nel trattamento di dati a scopi statistici, o di ricerca storica o
scientifica, l’informazione della persona interessata si rivela impossibile o
richiede sforzi sproporzionati o la registrazione o la comunicazione è
prescritta per legge. In questi casi gli Stati membri prevedono garanzie
appropriate».  
  
9

|

Ai sensi dell’articolo 13 della medesima direttiva, rubricato «Deroghe e
restrizioni»:

«1. Gli Stati membri possono adottare disposizioni legislative intese a
limitare la portata degli obblighi e dei diritti previsti dalle disposizioni
dell’articolo 6, paragrafo 1, dell’articolo 10, dell’articolo 11, paragrafo
1[,] e degli articoli 12 e 21, qualora tale restrizione costituisca una misura
necessaria alla salvaguardia:

|

a)

|

della sicurezza dello Stato;  
  
---|---  
  
b)

|

della difesa;  
  
---|---  
  
c)

|

della pubblica sicurezza;  
  
---|---  
  
d)

|

della prevenzione, della ricerca, dell’accertamento e del perseguimento di
infrazioni penali o di violazioni della deontologia delle professioni
regolamentate;  
  
---|---  
  
e)

|

di un rilevante interesse economico o finanziario di uno Stato membro o
dell’Unione europea, anche in materia monetaria, di bilancio e tributaria;  
  
---|---  
  
f)

|

di un compito di controllo, ispezione o disciplina connesso, anche
occasionalmente, con l’esercizio dei pubblici poteri nei casi di cui alle
lettere c), d) ed e);  
  
---|---  
  
g)

|

della protezione della persona interessata o dei diritti e delle libertà
altrui.  
  
---|---  
  
2\. Fatte salve garanzie legali appropriate, che escludano in particolare che
i dati possano essere utilizzati a fini di misure o di specifiche decisioni
che si riferiscono a persone, gli Stati membri possono, nel caso in cui non
sussista manifestamente alcun rischio di pregiudizio alla vita privata della
persona interessata, limitare con un provvedimento legislativo i diritti di
cui all’articolo 13 qualora i dati siano trattati esclusivamente ai fini della
ricerca scientifica o siano memorizzati sotto forma di dati personali per un
periodo che non superi quello necessario alla sola finalità di elaborazione
delle statistiche».  
  
Il diritto rumeno

La legge n. 95/2006

10

|

Si apprende dalla decisione di rinvio che l’articolo 215 della legge n.
95/2006, sulla riforma del settore sanitario (Legea nr. 95/2006 privind
reforma în domeniul sănătății), del 14 aprile 2006 (Monitorul Oficial al
României, parte I, n. 372, del 28 aprile 2006), prevede quanto segue:

«(1) L’obbligo di versare il contributo per l’assicurazione malattia incombe
alla persona fisica o giuridica che assume persone sulla base di un contratto
individuale di lavoro oppure di uno statuto speciale previsto dalla legge,
nonché, eventualmente, alle persone fisiche.

(2) Le persone giuridiche o fisiche per le quali gli assicurati svolgono le
loro attività sono tenute a presentare con cadenza mensile alle casse malattia
liberamente scelte dagli assicurati dichiarazioni nominali sugli obblighi ad
esse incombenti nei confronti del fondo e la prova dell’avvenuto pagamento dei
contributi.

(…)».  
  
---|---  
  
11

|

L’articolo 315 di tale legge così recita:

«I dati necessari per accertare la qualità di assicurato sono trasmessi
gratuitamente alle casse malattia dalle autorità, dalle istituzioni pubbliche
o dalle altre istituzioni su base di protocollo».  
  
---|---  
  
L’ordinanza del presidente della CNAS n. 617/2007

12

|

L’articolo 35 dell’ordinanza del presidente della CNAS n. 617/2007, del 13
agosto 2007, recante approvazione delle norme per l’individuazione dei
documenti giustificativi dell’acquisizione della qualità di assicurato o di
assicurato non contribuente e per l’applicazione delle misure coattive di
recupero delle somme dovute al Fondo nazionale unico di previdenza sociale
(Monitorul Oficial al României, parte I, n. 649, del 24 settembre 2007),
enuncia:

«(...) per gli obblighi di versamento al fondo a carico delle persone fisiche
che sottoscrivono un contratto di assicurazione, diverse da quelle per le
quali l’esazione fiscale viene effettuata dall’ANAF, costituiscono titolo di
debito, a seconda dei casi, la dichiarazione (...), l’avviso di accertamento
emesso dall’organo competente della CAS [cassa malattia], nonché le decisioni
giudiziarie sui crediti del fondo. L’avviso di accertamento può essere emesso
dall’organo competente della CAS anche sulla scorta delle informazioni
trasmesse dall’ANAF su base di protocollo».  
  
---|---  
  
Il protocollo del 2007

13

|

A termini dell’articolo 4 del protocollo P 5282/26.10.2007/95896/30.10.2007
stipulato tra la CNAS e l’ANAF (in prosieguo: il «protocollo del 2007»):

«Dopo l’entrata in vigore del presente protocollo, l’[ANAF], tramite le
pertinenti strutture subordinate, fornirà in formato elettronico la base di
dati iniziale riguardante:

|

a.

|

i redditi delle persone appartenenti alle categorie di cui all’articolo l,
paragrafo l, del presente protocollo e, con cadenza trimestrale,
l’aggiornamento di tale base di dati, alla [CNAS], su supporto compatibile con
il trattamento automatizzato, conformemente all’allegato l al presente
protocollo (...)  
  
---|---  
  
(...)».  
  
Procedimento principale e questioni pregiudiziali

14

|

I ricorrenti nel procedimento principale percepiscono reddito da lavoro
autonomo. L’ANAF ha trasmesso alla CNAS i dati relativi ai loro redditi
dichiarati. Sulla base di tali dati la CNAS ha richiesto il pagamento di
contributi per l’assicurazione malattia arretrati.  
  
---|---  
  
15

|

Detti ricorrenti hanno adito la Curtea de Apel Cluj (Corte di appello di Cluj)
contestando la legittimità ex direttiva 95/46 della trasmissione dei dati
fiscali relativi ai loro redditi. A loro avviso, tali dati personali sarebbero
stati trasmessi e utilizzati, in base a un semplice protocollo interno, per
finalità diverse da quelle per cui erano stati inizialmente comunicati
all’ANAF, senza il consenso espresso degli interessati e senza che essi ne
fossero previamente informati.  
  
---|---  
  
16

|

Si apprende dalla decisione di rinvio che le entità pubbliche sono autorizzate
dalla legge n. 95/2006 a trasmettere dati personali alle casse malattia perché
queste ultime possano accertare la qualità di assicurato delle persone
interessate, vale a dire i dati identificativi della persona (nome, cognome,
codice identificativo, indirizzo), ma non i dati relativi al reddito
percepito.  
  
---|---  
  
17

|

Il giudice remittente domanda se il trattamento dei dati da parte della CNAS
necessitasse l’informazione preventiva delle persone interessate quanto
all’identità del responsabile del trattamento e all’obiettivo in vista del
quale avveniva la trasmissione. Detto giudice si domanda pure se la
trasmissione dei dati sulla base del protocollo del 2007 sia contraria alle
disposizioni della direttiva 95/46 ai sensi delle quali ogni restrizione ai
diritti delle persone interessate deve essere prevista dalla legge e corredata
di appropriate garanzie, specie se i dati sono utilizzati contro dette
persone.  
  
---|---  
  
18

|

Alla luce di quanto sopra, la Curtea de Apel Cluj ha deciso di sospendere il
procedimento e di sottoporre alla Corte le seguenti questioni pregiudiziali:

|

«1)

|

Se l’autorità tributaria nazionale, in qualità di rappresentante del ministero
competente di uno Stato membro, sia un’istituzione finanziaria ai sensi
dell’articolo 124 TFUE.  
  
---|---  
  
2)

|

Se sia possibile regolamentare mediante un atto assimilato agli atti
amministrativi, nella fattispecie un protocollo stipulato tra
l’amministrazione tributaria nazionale e un’altra istituzione dello Stato, la
trasmissione della base di dati relativa ai redditi dei cittadini di uno Stato
membro dall’amministrazione tributaria a un’altra istituzione dello stesso
Stato senza che si configuri un accesso privilegiato, quale definito
dall’articolo 124 TFUE.  
  
---|---  
  
3)

|

Se la trasmissione della base di dati finalizzata a imporre a cittadini dello
Stato membro obblighi di pagamento a titolo di contributo previdenziale, nei
confronti dell’istituzione dello Stato membro a beneficio della quale si
esegue il trasferimento, rientri nella nozione di “considerazion[e]
prudenzial[e]” ai sensi dell’articolo 124 TFUE.  
  
---|---  
  
4)

|

Se i dati personali possano essere oggetto di trattamento da parte di autorità
a cui non erano destinati, qualora una tale operazione arrechi,
retroattivamente, un danno patrimoniale».  
  
---|---  
  
Sulle questioni pregiudiziali

Sulla ricevibilità

Sulla ricevibilità delle questioni dalla prima alla terza

19

|

Secondo giurisprudenza costante, la Corte può rifiutarsi di statuire su una
questione pregiudiziale sollevata da un giudice nazionale qualora risulti
manifestamente che la richiesta interpretazione del diritto dell’Unione non ha
alcuna relazione con la realtà o con l’oggetto del procedimento principale,
qualora il problema sia di natura ipotetica oppure qualora la Corte non
disponga degli elementi di fatto o di diritto necessari per fornire una
soluzione utile alle questioni che le sono sottoposte (v. sentenza
PreussenElektra, C‑379/98, EU:C:2001:160, punto 39 e giurisprudenza ivi
citata).  
  
---|---  
  
20

|

Tutte le osservazioni presentate alla Corte sono nel senso di considerare
irricevibili le questioni pregiudiziali dalla prima alla terza, relative
all’interpretazione dell’articolo 124 TFUE, in quanto non correlate con
l’oggetto del procedimento principale.  
  
---|---  
  
21

|

Al riguardo occorre rammentare che l’articolo 124 TFUE, compreso nel titolo
VIII della Parte terza del Trattato FUE, relativo alla politica economica e
monetaria, vieta qualsiasi misura, non basata su considerazioni prudenziali,
che offra alle istituzioni, agli organi o agli organismi dell’Unione, alle
amministrazioni statali, agli enti regionali, locali o altri enti pubblici, ad
altri organismi di diritto pubblico o a imprese pubbliche degli Stati membri
un accesso privilegiato alle istituzioni finanziarie.  
  
---|---  
  
22

|

Tale divieto trova origine nell’articolo 104 A del Trattato CE (divenuto
articolo 102 CE), inserito nel Trattato CE dal Trattato di Maastricht, e fa
parte delle disposizioni del Trattato FUE sulla politica economica che mirano
a incitare gli Stati membri a rispettare una sana politica di bilancio,
evitando che un finanziamento monetario dei disavanzi pubblici o un accesso
privilegiato delle autorità pubbliche ai mercati finanziari conduca a un
indebitamento eccessivo o a disavanzi eccessivi degli Stati membri (v., in tal
senso, sentenza Gauweiler e a., C‑62/14, EU:C:2015:400, punto 100).  
  
---|---  
  
23

|

È dunque manifesto che l’interpretazione dell’articolo 124 TFUE richiesta non
ha alcuna relazione con la realtà o con l’oggetto del procedimento principale,
vertente sulla tutela dei dati personali.  
  
---|---  
  
24

|

Ne consegue che non è necessario rispondere alle questioni dalla prima alla
terza.  
  
---|---  
  
Sulla ricevibilità della quarta questione

25

|

Secondo la CNAS e il governo rumeno, la quarta questione è irricevibile. Detto
governo sostiene che non sussiste alcun nesso tra il danno evocato dai
ricorrenti nel procedimento principale e l’annullamento degli atti
amministrativi impugnati nell’ambito del procedimento principale.  
  
---|---  
  
26

|

Ebbene, occorre ricordare che, secondo una giurisprudenza costante della
Corte, le questioni d’interpretazione del diritto dell’Unione sollevate dal
giudice nazionale nel contesto di diritto e di fatto che egli individua sotto
la propria responsabilità, e del quale non spetta alla Corte verificare
l’esattezza, godono di una presunzione di rilevanza. Il rifiuto della Corte di
statuire su una domanda di pronuncia pregiudiziale proposta da un giudice
nazionale è possibile solo qualora risulti manifestamente che la richiesta
interpretazione del diritto dell’Unione non ha alcuna relazione con la realtà
o con l’oggetto del procedimento principale, qualora il problema sia di natura
ipotetica oppure qualora la Corte non disponga degli elementi di fatto o di
diritto necessari per fornire una soluzione utile alle questioni che le sono
sottoposte (sentenza Fish Legal e Shirley, C‑279/12, EU:C:2013:853, punto 30 e
giurisprudenza ivi citata).  
  
---|---  
  
27

|

Occorre rilevare che il procedimento principale verte sulla legittimità del
trattamento dei dati fiscali raccolti dall’ANAF. Il giudice remittente
s’interroga sull’interpretazione delle disposizioni della direttiva 95/46,
nell’ambito del controllo della legittimità della trasmissione di detti dati
alla CNAS e del loro susseguente trattamento. La quarta questione
pregiudiziale è dunque pertinente e sufficientemente precisa perché la Corte
le fornisca utile soluzione. Pertanto, riguardo alla quarta questione, la
domanda di pronuncia pregiudiziale deve essere considerata ricevibile.  
  
---|---  
  
Nel merito

28

|

Con la quarta questione il giudice remittente domanda, in sostanza, se gli
articoli 10, 11 e 13 della direttiva 95/46 debbano essere interpretati nel
senso che essi ostano a misure nazionali, come quelle di cui trattasi nel
procedimento principale, che consentono a un’amministrazione pubblica di uno
Stato membro di trasmettere dati personali a un’altra amministrazione
pubblica, a fini di trattamento, senza che le persone interessate siano state
informate né di tale trasmissione né del successivo trattamento.  
  
---|---  
  
29

|

Al riguardo si deve constatare, sulla base delle indicazioni fornite dal
giudice remittente, che i dati fiscali trasmessi alla CNAS dall’ANAF
costituiscono dati personali ai sensi dell’articolo 2, lettera a), della
direttiva 95/46, poiché si tratta di «informazion[i] concernent[i] una persona
fisica identificata o identificabile» (sentenza Satakunnan Markkinapörssi e
Satamedia, C‑73/07, EU:C:2008:727, punto 35). La loro trasmissione da parte
dell’ANAF, organismo incaricato della gestione della base di dati che li
contiene, e il loro susseguente trattamento da parte della CNAS presentano
pertanto carattere di «trattamento di dati personali» ai sensi dell’articolo
2, lettera b), della stessa direttiva (v. in tal senso, in particolare,
sentenze Österreichischer Rundfunk e a., C‑465/00, C‑138/01 e C‑139/01,
EU:C:2003:294, punto 64, nonché Huber, C‑524/06, EU:C:2008:724, punto 43).  
  
---|---  
  
30

|

Ai sensi del capo II della direttiva 95/46, intitolato «Condizioni generali di
liceità dei trattamenti di dati personali», fatte salve le deroghe ammesse
dall’articolo 13 di tale direttiva, qualsiasi trattamento di dati personali
deve essere conforme, da un lato, ai principi relativi alla qualità dei dati
enunciati all’articolo 6 di quest’ultima e, dall’altro, a uno dei principi
relativi alla legittimazione del trattamento dei dati elencati all’articolo 7
della stessa direttiva (sentenze Österreichischer Rundfunk e a., C‑465/00,
C‑138/01 e C‑139/01, EU:C:2003:294, punto 65; Huber, C‑524/06, EU:C:2008:724,
punto 48, nonché ASNEF e FECEMD, C‑468/10 e C‑469/10, EU:C:2011:777, punto
26).  
  
---|---  
  
31

|

Inoltre, il responsabile del trattamento dei dati, o il suo rappresentante, è
soggetto a un obbligo d’informazione le cui modalità, enunciate agli articoli
10 e 11 della direttiva 95/46, variano a seconda che i dati siano, o non
siano, stati raccolti presso la persona interessata, fatte salve le deroghe
ammesse ai sensi dell’articolo 13 della medesima direttiva.  
  
---|---  
  
32

|

Quanto, in primo luogo, all’articolo 10 di detta direttiva, esso dispone che
il responsabile del trattamento fornisca alla persona presso la quale rileva i
dati che la riguardano le informazioni elencate allo stesso articolo 10,
lettere da a) a c), a meno che tale persona ne sia già informata. Tali
informazioni attengono all’identità del responsabile del trattamento dei dati,
alle finalità del trattamento e a ogni altra informazione necessaria per
effettuare un trattamento leale dei dati. Tra dette informazioni supplementari
necessarie ad assicurare un trattamento leale dei dati, detto articolo 10,
lettera c), menziona esplicitamente «i destinatari o le categorie di
destinatari dei dati» e «se esiste un diritto di accesso ai dati e di
rettifica in merito ai dati che (...) riguardano [la persona interessata]».  
  
---|---  
  
33

|

Come ha osservato l’avvocato generale al paragrafo 74 delle conclusioni, tale
obbligo di informare le persone interessate dal trattamento dei loro dati
personali è ancora più rilevante poiché condiziona necessariamente l’esercizio
da parte loro dei diritti, da un lato, di accesso ai dati trattati e della
rispettiva rettifica, sancito all’articolo 12 della direttiva 95/46, e,
dall’altro, di opposizione al trattamento dei medesimi, sancito all’articolo
14 della stessa direttiva.  
  
---|---  
  
34

|

Ne consegue che la condizione del trattamento leale dei dati personali
prevista all’articolo 6 della direttiva 95/46 obbliga un’amministrazione
pubblica a informare le persone interessate della trasmissione di tali dati a
un’altra amministrazione pubblica che li tratterà in qualità di destinataria
di detti dati.  
  
---|---  
  
35

|

Risulta dalle spiegazioni del giudice remittente che i ricorrenti nel
procedimento principale non sono stati informati dall’ANAF della trasmissione
alla CNAS dei dati personali loro relativi.  
  
---|---  
  
36

|

Il governo rumeno fa tuttavia presente che l’ANAF ha l’obbligo, segnatamente
ai sensi dell’articolo 315 della legge n. 95/2006, di trasmettere alle casse
malattia regionali le informazioni necessarie all’accertamento da parte della
CNAS della qualità di assicurato delle persone che percepiscono redditi da
lavoro autonomo.  
  
---|---  
  
37

|

Vero è che l’articolo 315 della legge n. 95/2006 prevede espressamente che
«[i] dati necessari per accertare la qualità di assicurato s[ia]no trasmessi
gratuitamente alle casse malattia dalle autorità, dalle istituzioni pubbliche
e dalle altre istituzioni su base di protocollo». Tuttavia, si evince dalle
spiegazioni fornite dal giudice remittente che i dati necessari
all’accertamento della qualità di assicurato, ai sensi di detta disposizione,
non includono quelli relativi ai redditi e che la legge riconosce la qualità
di assicurato anche alle persone senza redditi imponibili.  
  
---|---  
  
38

|

Ciò considerato, l’articolo 315 della legge n. 95/2006 non può costituire, ai
sensi dell’articolo 10 della direttiva 95/46, un’informazione preventiva che
consente di dispensare il responsabile del trattamento dall’obbligo di
informare le persone, presso le quali raccoglie i dati di reddito, dei
destinatari dei medesimi dati. Ne consegue che la trasmissione di cui trattasi
non può essere considerata avvenuta in conformità delle disposizioni
dell’articolo 10 della direttiva 95/46.  
  
---|---  
  
39

|

Occorre esaminare se tale assenza d’informazione delle persone interessate
possa rientrare nell’ambito di applicazione dell’articolo 13 di detta
direttiva. Risulta, infatti, dal paragrafo 1, lettere e) e f), di detto
articolo 13 che gli Stati membri possono limitare la portata degli obblighi e
dei diritti previsti dalle disposizioni dell’articolo 10 della stessa
direttiva qualora tale restrizione costituisca una misura necessaria alla
salvaguardia «di un rilevante interesse economico o finanziario di uno Stato
membro (...) anche in materia monetaria, di bilancio e tributaria» o «di un
compito di controllo, ispezione o disciplina connesso, anche occasionalmente,
con l’esercizio dei pubblici poteri nei casi di cui alle lettere c), d) ed
e)». Tuttavia, detto articolo 13 richiede espressamente che tali restrizioni
siano adottate a mezzo legge.  
  
---|---  
  
40

|

Orbene, oltre alla circostanza, rilevata dal giudice remittente, secondo la
quale i dati di reddito non fano parte dei dati personali necessari
all’accertamento della qualità di assicurato, si deve sottolineare che
l’articolo 315 della legge n. 95/2006 semplicemente prevede, in linea di
principio, la trasmissione di detti dati personali detenuti da autorità, da
istituzioni pubbliche o da altre istituzioni. Si apprende altresì dalla
decisione di rinvio che la definizione delle informazioni trasmissibili e le
modalità di attuazione della trasmissione di tali informazioni sono state
elaborate per mezzo non di una misura legislativa, bensì del protocollo del
2007, stipulato tra l’ANAF e la CNAS, il quale non sarebbe stato mai
pubblicato ufficialmente.  
  
---|---  
  
41

|

In tali circostanze, non si può ritenere che le condizioni stabilite
dall’articolo 13 della direttiva 95/46 perché uno Stato membro possa derogare
ai diritti e agli obblighi che discendono dall’articolo 10 di questa stessa
direttiva siano soddisfatte.  
  
---|---  
  
42

|

Quanto, in secondo luogo, all’articolo 11 di detta direttiva, esso prescrive,
al paragrafo 1, che il responsabile del trattamento di dati non raccolti
presso la persona interessata fornisca a quest’ultima le informazioni elencate
alle lettere da a) a c). Tali informazioni riguardano l’identità del
responsabile di detto trattamento, le finalità del trattamento e ogni altra
informazione necessaria per effettuare un trattamento leale dei dati. Tra
dette informazioni supplementari, l’articolo 11, paragrafo 1, lettera c),
della stessa direttiva menziona esplicitamente «le categorie di dati
interessate» e «se esiste un diritto di accesso ai dati e di rettifica in
merito ai dati che (...) riguardano [la persona interessata]».  
  
---|---  
  
43

|

Ne consegue che, conformemente all’articolo 11, paragrafo 1, lettere b) e c),
della direttiva 95/46, nelle circostanze del procedimento principale il
trattamento da parte della CNAS dei dati trasmessi dall’ANAF implicava che le
persone interessate da detti dati fossero informate delle finalità di tale
trattamento nonché delle categorie di dati trattate.  
  
---|---  
  
44

|

Orbene, emerge dalle spiegazioni offerte dal giudice remittente che la CNAS
non ha fornito ai ricorrenti nel procedimento principale le informazioni
elencate all’articolo 11, paragrafo 1, lettere da a) a c), di detta direttiva.  
  
---|---  
  
45

|

Inoltre, conformemente all’articolo 11, paragrafo 2, della direttiva 95/46, le
disposizioni dell’articolo 11, paragrafo 1, della stessa non si applicano
quando, in particolare, la registrazione o la comunicazione sono prescritte
per legge. In questi casi gli Stati membri prevedono garanzie appropriate. Per
i motivi enunciati ai punti 40 e 41 della presente sentenza, le disposizioni
della legge n. 95/2006 evocate dal governo rumeno e il protocollo del 2007 non
possono rientrare né nel regime derogatorio conseguente all’articolo 11,
paragrafo 2, né in quello che discende dall’articolo 13 di detta direttiva.  
  
---|---  
  
46

|

Alla luce delle suesposte considerazioni, occorre rispondere alla questione
sollevata che gli articoli 10, 11 e 13 della direttiva 95/46 devono essere
interpretati nel senso che essi ostano a misure nazionali, come quelle di cui
trattasi nel procedimento principale, che consentono a un’amministrazione
pubblica di uno Stato membro di trasmettere dati personali a un’altra
amministrazione pubblica, a fini di trattamento, senza che le persone
interessate siano state informate né di tale trasmissione né del successivo
trattamento.  
  
---|---  
  
Sulle spese

47

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

Gli articoli 10, 11 e 13 della direttiva 95/46/CE del Parlamento europeo e del
Consiglio, del 24 ottobre 1995, relativa alla tutela delle persone fisiche con
riguardo al trattamento dei dati personali, nonché alla libera circolazione di
tali dati, devono essere interpretati nel senso che essi ostano a misure
nazionali, come quelle di cui trattasi nel procedimento principale, che
consentono a un’amministrazione pubblica di uno Stato membro di trasmettere
dati personali a un’altra amministrazione pubblica, a fini di trattamento,
senza che le persone interessate siano state informate né di tale trasmissione
né del successivo trattamento.  
  
---|---  
|

Firme  
  
---|---  
  
* * *

( * ) Lingua processuale: il rumeno.

  *[""]: Double quotes
  *[*]: Asterisk
  *[?]: Question mark

