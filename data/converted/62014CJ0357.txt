

SENTENZA DELLA CORTE (Terza Sezione)

1o ottobre 2015 ( * )

«Impugnazione — Aiuti di Stato — Aiuti concessi dalle autorità ungheresi a
favore di taluni produttori di energia elettrica — Accordi per l’acquisto di
energia elettrica conclusi da un’impresa pubblica e taluni produttori di
energia elettrica — Decisione che dichiara tali aiuti incompatibili con il
mercato comune e che ne ordina il recupero — Nozione di “parte” che può
proporre un’impugnazione dinanzi alla Corte — Adesione dell’Ungheria
all’Unione europea — Data di riferimento al fine della valutazione
dell’esistenza di un aiuto — Nozione di “aiuto di Stato” — Vantaggio —
Criterio dell’investitore privato — Metodo di calcolo dell’importo dei
suddetti aiuti»

Nella causa C‑357/14 P,

avente ad oggetto l’impugnazione, ai sensi dell’articolo 56 dello Statuto
della Corte di giustizia dell’Unione europea, proposta il 21 luglio 2014,

Electrabel SA, con sede in Bruxelles (Belgio),

Dunamenti Erőmű Zrt., con sede in Százhalombatta (Ungheria),

rappresentata da J. Philippe, F.-H. Boret e A.-C. Guyon, avocats, nonché da P.
Turner, QC,

ricorrenti,

procedimento in cui l’altra parte è:

Commissione europea, rappresentata da L. Flynn e K. Talabér-Ritz, in qualità
di agenti,

convenuta in primo grado,

LA CORTE (Terza Sezione),

composta da M. Ilešič, presidente di sezione, A. Ó Caoimh (relatore), C.
Toader, E. Jarašiūnas e C.G. Fernlund, giudici,

avvocato generale: M. Wathelet

cancelliere: L. Hewlett, amministratore principale

vista la fase scritta del procedimento e in seguito all’udienza del 20 aprile
2015,

sentite le conclusioni dell’avvocato generale, presentate all’udienza del 1o
luglio 2015,

ha pronunciato la seguente

Sentenza

1

|

Con la loro impugnazione, la Electrabel SA (in prosieguo: la «Electrabel») e
la Dunamenti Erőmű Zrt. (in prosieguo: la «Dunamenti Erőmű») chiedono
l’annullamento della sentenza del Tribunale dell’Unione europea Dunamenti
Erőmű/Commissione (T‑179/09, EU:T:2014:236; in prosieguo: la «sentenza
impugnata»), con cui è stato respinto il ricorso proposto dalla Dunamenti
Erőmű per ottenere l’annullamento della decisione 2009/609/CE della
Commissione, del 4 giugno 2008, relativa agli aiuti di Stato C 41/05 concessi
dall’Ungheria nel quadro degli accordi per l’acquisto di energia elettrica (GU
2009, L 225, pag. 53; in prosieguo: la «decisione controversa»), e, in via
subordinata, dei suoi articoli 2 e 5.  
  
---|---  
  
Contesto normativo

2

|

A norma dell’articolo 2 dell’atto relativo alle condizioni di adesione della
Repubblica ceca, della Repubblica di Estonia, della Repubblica di Cipro, della
Repubblica di Lettonia, della Repubblica di Lituania, della Repubblica di
Ungheria, della Repubblica di Malta, della Repubblica di Polonia, della
Repubblica di Slovenia e della Repubblica slovacca e agli adattamenti dei
trattati sui quali si fonda l’Unione europea (GU 2003, L 236, pag. 33; in
prosieguo: l’«atto di adesione del 2003»):

«Dalla data di adesione le disposizioni dei trattati originari e gli atti
adottati dalle istituzioni e dalla Banca centrale europea prima dell’adesione
vincolano i nuovi Stati membri e si applicano in tali Stati alle condizioni
previste da detti trattati e dal presente atto».  
  
---|---  
  
3

|

L’allegato IV dell’atto di adesione del 2003 contiene, al suo punto 3, le
regole sugli aiuti di Stato istituiti, in particolare in Ungheria, prima della
data della sua adesione all’Unione europea. I paragrafi da 1 a 3 del suddetto
punto 3 sono formulati come segue:

|

«1.

|

I seguenti regimi di aiuti e gli aiuti individuali istituiti in un nuovo Stato
membro prima della data di adesione e ancora applicabili successivamente a
detta data sono da considerare, dopo l’adesione, come aiuti esistenti ai sensi
dell’articolo 88, paragrafo 1, [CE]:

|

a)

|

misure di aiuto istituite prima del 10 dicembre 1994;  
  
---|---  
  
b)

|

misure di aiuto elencate nell’appendice del presente allegato;  
  
---|---  
  
c)

|

misure di aiuto che anteriormente alla data di adesione sono state esaminate
dall’autorità di controllo degli aiuti di Stato del nuovo Stato membro e
giudicate compatibili con l’acquis e nei cui confronti la Commissione non ha
sollevato obiezioni per seri dubbi sulla compatibilità della misura con il
mercato comune, ai sensi della procedura di cui al punto 2.  
  
---|---  
  
Tutte le misure ancora applicabili dopo la data di adesione che costituiscono
un aiuto di Stato e che non soddisfano le condizioni sopra elencate sono
considerate, dalla data di adesione, nuovi aiuti ai fini dell’applicazione
dell’articolo 88, paragrafo 3, [CE].

(...)  
  
2.

|

(...)

Se, entro tre mesi dalla ricezione delle informazioni complete sulla misura di
aiuto esistente o dalla ricezione della dichiarazione del nuovo Stato membro
nella quale si informa la Commissione che si ritiene che le informazioni
fornite sono complete poiché le ulteriori informazioni richieste non sono
disponibili o sono già state fornite, la Commissione non ha espresso seri
dubbi sulla compatibilità della stessa con il mercato comune, si ritiene che
la Commissione non abbia sollevato obiezioni.

Tutte le misure di aiuto sottoposte alla Commissione in base alla procedura di
cui al punto 1, lettera c), prima della data di adesione sono sottoposte alla
procedura di cui sopra indipendentemente dal fatto che durante il periodo di
esame il nuovo Stato membro interessato sia già divenuto membro dell’Unione.  
  
---|---  
  
3.

|

Un’eventuale decisione della Commissione di sollevare obiezioni nei confronti
di una misura, ai sensi del punto 1, lettera c), è considerata come una
decisione di avviare il procedimento di indagine formale ai sensi del
regolamento (CE) n. 659/1999 [del Consiglio, del 22 marzo 1999,] recante
modalità di applicazione dell’articolo [88 CE] [(GU L 83, pag. 1)].

Se tale decisione è presa anteriormente alla data di adesione, essa entra in
vigore solo dalla data di adesione».  
  
---|---  
  
Fatti e decisione controversa

4

|

I fatti e la decisione controversa, quali risultano dai punti da 1 a 29 della
sentenza impugnata, possono essere riassunti come segue.  
  
---|---  
  
Le ricorrenti

5

|

La Dunamenti Erőmű è un produttore di energia elettrica nel mercato ungherese
dell’elettricità e gestisce una centrale elettrica situata a circa 30 km a sud
di Budapest (Ungheria). Si tratta di un’ex impresa pubblica privatizzata a
metà degli anni ’90. All’epoca della valutazione dei fatti compiuta dal
Tribunale nell’ambito della causa che ha dato luogo alla sentenza impugnata,
la Dunamenti Erőmű era controllata per il 75% circa dalla Electrabel, che fa
parte di un gruppo di cui la GDF Suez SA è la controllante, e per il 25% circa
dalla Magyar Villamos Művek Zrt. (in prosieguo: la «MVM»), una società
pubblica attiva nel settore della produzione di energia elettrica e del
commercio all’ingrosso, della trasmissione e della rivendita di energia
elettrica nel suddetto mercato.  
  
---|---  
  
6

|

Il 10 ottobre 1995, ossia poco prima della sua privatizzazione, la Dunamenti
Erőmű ha concluso con la MVM un accordo per l’acquisto di energia elettrica
riguardante le unità «blocchi F» e «blocco G2» della sua centrale elettrica
(in prosieguo: l’«AAE in questione»). Tale accordo, che è entrato in vigore
nel corso del 1996, doveva durare, per quanto riguarda i «blocchi F», che
funzionavano a gas, sino al 2010 e, per quanto riguarda il «blocco G2», dotato
di una turbina a gas a ciclo combinato, sino al 2015.  
  
---|---  
  
Gli accordi per l’acquisto di energia elettrica

7

|

Come la Dunamenti Erőmű, altri produttori di energia elettrica attivi sul
mercato ungherese hanno concluso accordi a lungo termine per l’acquisto di
energia elettrica con la MVM (in prosieguo: gli «AAE»).  
  
---|---  
  
8

|

Gli AAE si caratterizzano principalmente per due elementi. Da una parte, essi
impegnano a favore della MVM l’intera capacità produttiva delle centrali
elettriche oggetto dell’accordo, o la maggior parte di essa.  
  
---|---  
  
9

|

Dall’altra, gli AAE obbligano la MVM ad acquistare una quantità minima di
energia elettrica prestabilita da tutte le centrali elettriche operanti nel
quadro degli stessi. Essi prevedono così un livello di prelievo minimo per
ciascuna centrale elettrica che la MVM è tenuta ad acquistare annualmente.  
  
---|---  
  
10

|

Negli AAE i prezzi sono stati fissati secondo le seguenti modalità. Sono stati
attuati un primo e un secondo ciclo di regolamentazione dei prezzi a partire,
rispettivamente, dal 1o gennaio 1997 e dal 1o gennaio 2001. A decorrere dal 1o
gennaio 2004, la normativa ha previsto l’introduzione, da una parte, di una
tariffa di capacità per la capacità impegnata, corrisposta per la sua messa a
disposizione e volta a coprire i costi fissi e il costo di capitale, versata
dalla MVM, e, dall’altra, una tariffa energetica, volta a retribuire il
prelievo minimo previsto e che copre i costi variabili. Tuttavia, se la MVM
non acquista detta quantità minima fissata, essa è tenuta a pagare i costi del
combustibile.  
  
---|---  
  
11

|

Gli AAE conclusi nel periodo 1995‑1996, che rappresentano sette dei dieci AAE
esaminati dalla Commissione, compreso l’AAE in questione, facevano parte
integrante del processo di privatizzazione delle centrali elettriche. Essi
sono stati parzialmente modificati dalle parti dopo la privatizzazione.  
  
---|---  
  
L’adesione dell’Ungheria all’Unione

12

|

Il Trattato tra il Regno del Belgio, il Regno di Danimarca, la Repubblica
federale di Germania, la Repubblica ellenica, il Regno di Spagna, la
Repubblica francese, l’Irlanda, la Repubblica italiana, il Granducato di
Lussemburgo, il Regno dei Paesi Bassi, la Repubblica d’Austria, la Repubblica
portoghese, la Repubblica di Finlandia, il Regno di Svezia, il Regno Unito di
Gran Bretagna e Irlanda del nord (Stati membri dell’Unione europea) e la
Repubblica ceca, la Repubblica di Estonia, la Repubblica di Cipro, la
Repubblica di Lettonia, la Repubblica di Lituania, la Repubblica di Ungheria,
la Repubblica di Malta, la Repubblica di Polonia, la Repubblica di Slovenia,
la Repubblica slovacca relativo all’adesione della Repubblica ceca, della
Repubblica di Estonia, della Repubblica di Cipro, della Repubblica di
Lettonia, della Repubblica di Lituania, della Repubblica di Ungheria, della
Repubblica di Malta, della Repubblica di Polonia, della Repubblica di Slovenia
e della Repubblica slovacca all’Unione europea (GU 2003, L 236, pag. 17; in
prosieguo: il «Trattato di adesione»), è stato firmato dall’Ungheria il 16
aprile 2003 ed è entrato in vigore il 1o maggio 2004.  
  
---|---  
  
Il procedimento dinanzi alla Commissione e la decisione controversa

13

|

Con lettera del 31 marzo 2004, la Commissione ha ricevuto dalle autorità
ungheresi una notifica riguardante il decreto governativo 183/2002 (VIII.23)
sulle regole dettagliate per la determinazione e la gestione dei «costi non
recuperabili» conformemente al procedimento di cui all’allegato IV, punto 3,
paragrafo 1, lettera c), dell’atto di adesione del 2003. Il decreto
governativo notificato disciplina il sistema di compensazione dei costi
sostenuti dalla MVM in quanto distributore di energia elettrica.  
  
---|---  
  
14

|

Con lettera del 13 aprile 2005, le autorità ungheresi hanno ritirato la
suddetta notifica. Il 4 maggio 2005 la Commissione, in conformità del
regolamento n. 659/1999, ha registrato, d’ufficio, un fascicolo in materia di
aiuti di Stato con riferimento agli AAE.  
  
---|---  
  
15

|

A seguito di vari scambi tra l’Ungheria e la Commissione, quest’ultima ha
adottato, il 4 giugno 2008, la decisione controversa.  
  
---|---  
  
16

|

Ai punti da 468 a 470 della decisione in parola, la Commissione ha stabilito
che gli AAE concedevano ai produttori di energia elettrica ungheresi un aiuto
di Stato illegittimo ai sensi dell’articolo 87, paragrafo 1, CE e che tale
aiuto di Stato era incompatibile con il mercato comune. La Commissione ha
aggiunto che l’aiuto di Stato risultante dagli AAE era rappresentato
dall’obbligo di acquisto da parte della MVM di una determinata capacità e un
determinato quantitativo minimo di energia elettrica a un prezzo che coprisse
i costi fissi, variabili e di capitale, per una porzione significativa della
durata di vita delle unità produttive, garantendo così il recupero degli
investimenti. Essa ha quindi ordinato la soppressione di detto aiuto.  
  
---|---  
  
17

|

Il dispositivo della decisione controversa è così formulato:

«Articolo 1

1\. L’obbligo di acquisto stabilito negli [AAE] a lungo termine stipulati tra
[la MVM] e [la Dunamenti Erőmű e altri sei produttori di elettricità
ungheresi] costituisce aiuto di Stato a favore dei produttori di energia
elettrica ai sensi dell’articolo 87, paragrafo 1 [CE].

2\. L’aiuto di Stato di cui [al paragrafo 1] non è compatibile con il mercato
comune.

3\. Entro sei mesi dalla comunicazione della presente decisione, l’Ungheria
deve cessare la concessione dell’aiuto di Stato di cui al paragrafo 1.

Articolo 2

1\. L’Ungheria deve recuperare dai beneficiari l’aiuto di cui all’articolo 1.

(...)

Articolo 3

1\. Entro due mesi dalla comunicazione della presente decisione la Repubblica
di Ungheria deve informare la Commissione delle misure adottate e progettate
per conformarsi alla presente decisione e in particolare dei provvedimenti
presi per eseguire in maniera adeguata la simulazione del mercato all’ingrosso
necessaria a calcolare l’importo da recuperare, indicando nei dettagli la
metodologia prevista e i dati che intende usare per il calcolo.

(...)

Articolo 4

1\. L’Ungheria calcola l’importo esatto dell’aiuto da recuperare sulla base di
un’adeguata simulazione della situazione del mercato all’ingrosso dell’energia
elettrica che si sarebbe verificata se nessuno degli [AAE] a lungo termine di
cui all’articolo 1, paragrafo 1, fosse stato in vigore al 1o maggio 2004.

2\. Entro sei mesi dalla notifica della presente decisione l’Ungheria deve
calcolare gli importi da recuperare sulla base del sistema di cui al paragrafo
1 e presenta alla Commissione tutte le informazioni pertinenti relative alla
simulazione succitata, in particolare i risultati, la metodologia applicata e
i dati utilizzati.

Articolo 5

L’Ungheria garantisce di recuperare l’aiuto di cui all’articolo 1 entro dieci
mesi dalla notifica della presente decisione.

Articolo 6

La Repubblica di Ungheria è destinataria della presente decisione».  
  
---|---  
  
Procedimento dinanzi al Tribunale e sentenza impugnata

18

|

Con ricorso depositato presso la cancelleria del Tribunale il 28 aprile 2009,
la Dunamenti Erőmű ha presentato un ricorso diretto all’annullamento della
decisione controversa e, in via subordinata, degli articoli 2 e 5 della
decisione in parola nella parte in cui ordinano il recupero in capo ad essa di
un importo superiore rispetto all’aiuto che la Commissione avrebbe dovuto
considerare come incompatibile con il mercato comune.  
  
---|---  
  
19

|

A fondamento del suo ricorso, la Dunamenti Erőmű ha sollevato quattro motivi,
vertenti, in primo luogo, sul fatto che la Commissione avrebbe erroneamente
accertato l’esistenza di un aiuto di Stato ai sensi dell’articolo 87,
paragrafo 1, CE; in secondo luogo, anche ammettendo che gli accordi conclusi
nel corso dell’anno 1995 abbiano comportato un aiuto di Stato a suo favore, la
Commissione avrebbe dovuto considerarli, a partire dal 1o maggio 2004, non
come aiuti nuovi, ma come aiuti esistenti a norma dell’articolo 88, paragrafo
1, CE; in terzo luogo, la Commissione avrebbe commesso vari errori quanto alla
compatibilità dell’aiuto di Stato di cui trattasi con il mercato comune e, in
quarto luogo, la legittimità dell’ordine di recupero dell’aiuto in parola
sarebbe discutibile.  
  
---|---  
  
20

|

Con la sentenza impugnata il Tribunale ha respinto tutti i suddetti motivi.  
  
---|---  
  
Conclusioni delle parti dinanzi alla Corte

21

|

Con la loro impugnazione, le ricorrenti chiedono che la Corte voglia:

|

—

|

annullare la sentenza impugnata nella parte in cui conferma la decisione
controversa;  
  
---|---  
  
—

|

in via principale, statuire in via definitiva e annullare la decisione
controversa, nella parte in cui ha dichiarato gli AAE illegittimi e integranti
aiuti di Stato incompatibili con il mercato comune o, in subordine, rinviare
la causa al Tribunale, e  
  
---|---  
  
—

|

condannare la Commissione alle spese del procedimento dinanzi al Tribunale e
alla Corte.  
  
---|---  
  
22

|

La Commissione chiede alla Corte:

|

—

|

di dichiarare l’impugnazione irricevibile per la parte in cui è stata proposta
dalla Electrabel;  
  
---|---  
  
—

|

di respingere l’impugnazione per la parte in cui è stata proposta dalla
Dunamenti Erőmű e  
  
---|---  
  
—

|

di condannare la Dunamenti Erőmű alle spese.  
  
---|---  
  
Sull’impugnazione

23

|

Le ricorrenti deducono cinque motivi a sostegno della loro impugnazione.  
  
---|---  
  
24

|

La Commissione contesta, da un lato, la ricevibilità dell’impugnazione per la
parte in cui essa è proposta dalla Electrabel e, dall’altro, nello specifico,
la ricevibilità del terzo e del quarto motivo, oltre alla fondatezza di
ciascuno dei cinque motivi dedotti dalle ricorrenti.  
  
---|---  
  
25

|

È opportuno, in via preliminare, esaminare la questione della ricevibilità
dell’impugnazione per la parte in cui è proposta dalla Electrabel e gli
argomenti presentati dalla Commissione vertenti sull’irricevibilità del terzo
e quarto motivo nell’ambito della singola valutazione di ciascuno di essi.  
  
---|---  
  
Sulla ricevibilità dell’impugnazione per la parte in cui essa è proposta dalla
Electrabel

Argomenti delle parti

26

|

La Commissione chiede alla Corte di dichiarare l’impugnazione irricevibile nei
limiti in cui essa è proposta dalla Electrabel, in quanto quest’ultima non era
parte del procedimento di primo grado.  
  
---|---  
  
27

|

Le ricorrenti ritengono che l’impugnazione sia ricevibile nella parte in cui è
stata proposta dalla Electrabel. Esse osservano che quando il ricorso avverso
la decisione controversa è stato presentato dinanzi al Tribunale, la
Electrabel e la Dunamenti Erőmű erano parte del medesimo gruppo di imprese e
che il loro interesse economico e giuridico poteva essere difeso da una sola
di esse.  
  
---|---  
  
28

|

Orbene, nel mese di giugno 2014, la Electrabel avrebbe venduto le quote che
essa deteneva nella Dunamenti Erőmű e l’interesse comune delle due suddette
entità dovrebbe quindi essere difeso al contempo dalla Electrabel e dalla
Dunamenti Erőmű. Un’interpretazione delle regole di procedura della Corte nel
senso che vietano alla Electrabel di proporre la presente impugnazione
contrasterebbe con il principio di buona amministrazione e priverebbe la
società in parola di un accesso effettivo alla giustizia.  
  
---|---  
  
Giudizio della Corte

29

|

Occorre ricordare che, a norma dell’articolo 56, secondo comma, dello Statuto
della Corte di giustizia dell’Unione europea, l’impugnazione dinanzi alla
Corte «può essere proposta da qualsiasi parte che sia rimasta parzialmente o
totalmente soccombente nelle sue conclusioni». Nel caso di specie, è pacifico
che la Electrabel non ha presentato conclusioni in primo grado. Inoltre, anche
ammettendo che, all’atto dell’introduzione del ricorso dinanzi al Tribunale,
la Electrabel abbia fatto parte del medesimo gruppo di imprese della Dunamenti
Erőmű, quest’ultima parte del procedimento di primo grado, una tale
circostanza non sarebbe sufficiente per accordare alla Electrabel la qualità
di «parte», ai sensi di detta disposizione.  
  
---|---  
  
30

|

Peraltro, contrariamente a quanto sostenuto dalle ricorrenti,
un’interpretazione dello Statuto della Corte di giustizia che impedisca alla
Electrabel di proporre la presente impugnazione non viola in alcun modo il
diritto di quest’ultima di accedere alla giustizia o il principio di buona
amministrazione. Al contrario, una delimitazione della categoria delle persone
che possono proporre un’impugnazione dinanzi alla Corte in una determinata
causa, come quella prevista a norma dell’articolo 56 dello Statuto in parola,
ha proprio l’obiettivo di assicurare una buona amministrazione della
giustizia, garantendo in particolare una certa prevedibilità delle
impugnazioni che possono essere presentate avverso le decisioni del Tribunale
ed evitando che siano elusi i termini e le condizioni di ricevibilità che si
applicano ad altri mezzi di ricorso previsti dal diritto dell’Unione.  
  
---|---  
  
31

|

Alla luce delle considerazioni che precedono, occorre ritenere la presente
impugnazione irricevibile per la parte in cui è proposta dalla Electrabel.  
  
---|---  
  
Sul primo motivo vertente sull’erroneità del ragionamento seguito dal
Tribunale per qualificare l’AAE in questione come aiuto nuovo

Argomenti delle parti

32

|

La Dunamenti Erőmű afferma che il Tribunale ha commesso un errore di diritto
concludendo, al punto 60 della sentenza impugnata, che l’AAE in questione
costituisce un aiuto nuovo ai sensi dell’allegato IV dell’atto di adesione del
2003, per non aver preventivamente verificato se tale accordo integri un aiuto
di Stato.  
  
---|---  
  
33

|

L’approccio adottato dal Tribunale sarebbe erroneo per due ragioni. In primo
luogo, fondandosi su un’ipotesi implicita, ossia l’esistenza di un aiuto di
Stato, il Tribunale non avrebbe sufficientemente motivato il suo accertamento
circa l’esistenza di un aiuto nuovo. A questo proposito, dalla formulazione
stessa dell’allegato IV dell’atto di adesione del 2003 risulterebbe che esso è
applicabile soltanto a misure che costituiscono un aiuto di Stato. In secondo
luogo, il Tribunale avrebbe adottato, ai punti da 55 a 60, da 61 a 73 e da 77
a 98 della sentenza impugnata, un ragionamento «circolare», nel quale sarebbe
l’ipotesi dell’esistenza di un aiuto di Stato ad aver in definitiva condotto
alla conclusione dell’effettiva esistenza dell’aiuto di cui trattasi.  
  
---|---  
  
34

|

In occasione dell’udienza dinanzi alla Corte, la Dunamenti Erőmű ha sostenuto
che, ai punti 78 e 79 della sentenza OTP Bank (C‑672/13, EU:C:2015:185), la
Corte ha stabilito che è necessario verificare se una misura statale contenga
un aiuto di Stato prima di esaminare se tale aiuto debba essere qualificato
come aiuto nuovo o esistente.  
  
---|---  
  
35

|

La Commissione sostiene che il primo motivo in parola è infondato.  
  
---|---  
  
Giudizio della Corte

36

|

Occorre anzitutto osservare che, come già stabilito dalla Corte, il Tribunale
è libero di strutturare e di sviluppare il suo ragionamento nel modo che
ritiene doveroso per rispondere ai motivi sottoposti al suo esame. Pertanto,
la struttura e lo sviluppo della risposta scelti dal Tribunale non possono
essere messi in discussione nell’ambito di un’impugnazione con ricorsi che
tentino di dimostrare che il Tribunale avrebbe dovuto svolgere il suo
ragionamento conformandosi alle aspettative del ricorrente (sentenza British
Telecommunications/Commissione, C‑620/13 P, EU:C:2014:2309, punto 29).  
  
---|---  
  
37

|

Inoltre, per quanto riguarda i punti 78 e 79 della sentenza OTP Bank
(C‑672/13, EU:C:2015:185), contrariamente a quanto sostenuto dalla Dunamenti
Erőmű, la Corte non ha in alcun modo stabilito che l’esistenza di un aiuto di
Stato deve sempre essere verificata dal Tribunale prima di procedere alla
qualificazione della misura di cui trattasi come aiuto nuovo o aiuto
esistente. Infatti, a questo proposito, la Corte si è limitata a osservare
essenzialmente che, in particolare, qualora il giudice del rinvio avesse
concluso nel senso che la misura in esame costituiva un aiuto di Stato, tale
misura doveva essere considerata come aiuto nuovo. Tale accertamento attesta,
per l’appunto, che la qualifica di una misura come aiuto nuovo può essere
effettuata sulla base dell’ipotesi dell’esistenza di un aiuto di Stato.  
  
---|---  
  
38

|

Ne consegue che, nella fattispecie che ha portato all’adozione della sentenza
impugnata, il Tribunale era libero di verificare se l’AAE in questione
costituisse un aiuto di Stato solo dopo aver esaminato se, in una tale
ipotesi, l’aiuto derivante dall’accordo in parola dovesse essere qualificato
come aiuto esistente.  
  
---|---  
  
39

|

È peraltro pacifico che, nella sentenza impugnata, il Tribunale ha esaminato
la totalità degli argomenti ad esso sottoposti, sia nell’ambito del primo
motivo invocato in primo grado, secondo cui la Commissione avrebbe
erroneamente riconosciuto l’esistenza di un aiuto di Stato ai sensi
dell’articolo 87, paragrafo 1, CE, che nell’ambito del secondo motivo
sollevato dinanzi al Tribunale in base al quale la Commissione avrebbe dovuto
qualificare l’aiuto derivante dall’AAE in questione non come aiuto nuovo, ma
come aiuto esistente ai sensi dell’articolo 88, paragrafo 1, CE.  
  
---|---  
  
40

|

Infine, con le sue argomentazioni svolte in merito al motivo qui in esame, la
Dunamenti Erőmű non ha neppure dimostrato che la struttura della risposta
scelta dal Tribunale l’avrebbe indotta in errore.  
  
---|---  
  
41

|

In particolare, la Dunamenti Erőmű non può contestare al Tribunale un difetto
di motivazione quanto alla qualificazione dell’AAE in questione come aiuto
nuovo, per il solo fatto che esso si è fondato – ai fini dell’analisi in
parola – sull’ipotesi dell’esistenza di un aiuto di Stato, posto che nel
prosieguo, ai punti 67 e seguenti della sentenza impugnata, esso ha compiuto
un esame esaustivo degli argomenti attinenti all’esistenza di un siffatto
aiuto. Inoltre, come sostenuto dalla Commissione, la conclusione cui è
pervenuto il Tribunale sul punto, ossia che occorreva confermare l’esistenza
di un aiuto di Stato, non è in alcun modo fondata sulla constatazione, di cui
al punto 60 della sentenza impugnata, secondo cui l’aiuto derivante dall’AAE
in questione doveva essere qualificato come aiuto nuovo.  
  
---|---  
  
42

|

Ne consegue che la Dunamenti Erőmű non può neppure contestare al Tribunale di
aver seguito un ragionamento «circolare» al fine di rispondere ai primi due
motivi dedotti in primo grado. Infatti, la circostanza stessa di aver
proceduto a un esame indipendente della questione dell’esistenza di un aiuto
di Stato testimonia che il Tribunale si è fondato sull’ipotesi dell’esistenza
di un aiuto soltanto ai fini di stabilire se l’aiuto derivante dall’AAE in
questione dovesse essere qualificato come aiuto nuovo o come aiuto esistente.
Allo stesso modo, l’ipotesi in parola non è stata posta alla base
dell’analisi, compiuta dal Tribunale ai punti da 61 a 66 della sentenza
impugnata, della distinta questione della determinazione della data rilevante
ai fini della valutazione dell’esistenza di un aiuto di Stato.  
  
---|---  
  
43

|

Il primo motivo di impugnazione deve quindi essere respinto in quanto
infondato.  
  
---|---  
  
Sul secondo motivo vertente sull’erroneità della data considerata ai fini di
valutare se l’AAE in questione comporti un aiuto di Stato

Argomenti delle parti

44

|

La Dunamenti Erőmű sottolinea che essa non contesta che le regole in materia
di aiuti di Stato siano divenute obbligatorie per l’Ungheria alla data di
adesione di detto Stato membro all’Unione. Di contro, essa sostiene che sia il
Tribunale sia la Commissione hanno commesso un errore di diritto interpretando
l’allegato IV dell’atto di adesione del 2003 nel senso che tale data deve
essere considerata rilevante ai fini di stabilire se l’AAE in questione
comporti un aiuto di Stato.  
  
---|---  
  
45

|

Con la prima parte del suo secondo motivo, la Dunamenti Erőmű sostiene che il
ragionamento seguito dal Tribunale per stabilire la data pertinente ai fini
della valutazione dell’esistenza di un aiuto di Stato è destituito di
fondamento giuridico.  
  
---|---  
  
46

|

Contrariamente a quanto stabilito dal Tribunale al punto 55 della sentenza
impugnata, l’allegato IV, punto 3, paragrafo 1, dell’atto di adesione del 2003
indicherebbe soltanto i casi in cui un aiuto, già qualificato come tale, può
costituire un aiuto nuovo o esistente e tale allegato non farebbe alcuna
menzione della data con riferimento alla quale una misura statale deve essere
esaminata alla luce delle regole in materia di aiuti di Stato.  
  
---|---  
  
47

|

In effetti, dalla formulazione dell’atto di adesione del 2003 e, in
particolare, dall’espressione «dopo l’adesione» risulterebbe chiaramente che
l’allegato in parola trova applicazione alle misure ancora applicabili dopo
tale data, ma non disciplinerebbe la questione della determinazione della data
rilevante ai fini della valutazione dell’esistenza di un aiuto. Inoltre, il
Tribunale, pur avendo ritenuto al punto 55 della sentenza impugnata che
l’allegato in parola indica il momento rilevante a tal fine, avrebbe stabilito
– al punto 65 della sentenza in parola – che detta regola potrebbe solo essere
dedotta dall’allegato di cui trattasi.  
  
---|---  
  
48

|

La Dunamenti Erőmű aggiunge che sul mancato soddisfacimento, da parte della
misura de qua, dei quattro criteri enunciati all’articolo 87, paragrafo 1, CE
prima della data di adesione dell’Ungheria all’Unione non incide il fatto che
le disposizioni in materia di aiuti di Stato sono divenute obbligatorie a
partire da detta data.  
  
---|---  
  
49

|

Con la seconda parte del suo secondo motivo, la Dunamenti Erőmű sostiene che
il ragionamento del Tribunale è contrario alla prassi della Commissione e alla
giurisprudenza dei giudici dell’Unione.  
  
---|---  
  
50

|

Secondo la suddetta giurisprudenza e, in particolare, in base alle sentenze
Francia/Commissione (C‑482/99, EU:C:2002:294, punti 71 e da 76 a 83),
Commissione/EDF (C‑124/10 P, EU:C:2012:318, punti 104 e 105), Cityflyer
Express/Commissione (T‑16/96, EU:T:1998:78, punto 76), Westdeutsche Landesbank
Girozentrale e Land Nordrhein‑Westfalen/Commissione (T‑228/99 e T‑233/99,
EU:T:2003:57, punto 246) e Paesi Bassi/Commissione (T‑29/10 e T‑33/10,
EU:T:2012:98, punto 78), l’esame dell’esistenza di un aiuto e, segnatamente,
l’analisi attinente all’investitore privato, dovrebbe essere fondata sugli
elementi esistenti alla data di adozione della misura interessata.  
  
---|---  
  
51

|

Secondo la Dunamenti Erőmű, che si riferisce, in particolare, ai punti da 169
a 180 della decisione 2010/690/UE della Commissione, del 4 agosto 2010,
relativa all’aiuto di Stato C 40/08 (ex N 163/08) cui la Polonia ha dato
esecuzione a favore di PZL Hydral S.A (GU L 298, pag. 51), il ragionamento
seguito dal Tribunale nella presente causa è in contrasto anche con gli
orientamenti della Commissione e con la prassi decisionale di detta
istituzione secondo cui sarebbero presi in considerazione anche elementi
relativi al periodo anteriore all’adesione dello Stato membro considerato
all’Unione.  
  
---|---  
  
52

|

La Dunamenti Erőmű aggiunge che è illogico ed errato in punto di diritto
applicare le nozioni di «vantaggio» e di «investitore privato» con riferimento
a una data in cui non era stato realizzato alcun investimento.  
  
---|---  
  
53

|

Secondo la Dunamenti Erőmű, nessuna sentenza dei giudici dell’Unione, ad
eccezione di quelle relative alla decisione controversa, accerta l’esistenza
di un aiuto di Stato sulla base dell’allegato IV dell’atto di adesione del
2003. In particolare, la sentenza Kremikovtzi (C‑262/11, EU:C:2012:760)
riguarderebbe soltanto il recupero dell’aiuto interessato. Nella sentenza in
parola, la Corte avrebbe menzionato la lettera dell’allegato V dell’atto
relativo alle condizioni di adesione della Repubblica di Bulgaria e della
Romania e agli adattamenti dei Trattati sui quali si fonda l’Unione europea
(GU 2005, L 157, pag. 203; in prosieguo: l’«atto di adesione del 2005»). Se ne
ricaverebbe soltanto che la conclusione relativa alla valutazione
dell’esistenza di un aiuto deve sempre essere valida alla data dell’adesione
all’Unione dello Stato membro interessato. Allo stesso modo, nella sentenza
Rousse Industry/Commissione (T‑489/11, EU:T:2013:144, punti da 61 a 64), il
Tribunale avrebbe soltanto stabilito che la Commissione era divenuta
competente alla data di adesione dello Stato membro interessato all’Unione e
non avrebbe mai ritenuto che essa costituisse la data pertinente ai fini della
valutazione dell’esistenza di un aiuto.  
  
---|---  
  
54

|

La Commissione ritiene che il secondo motivo in parola debba essere respinto
in quanto infondato.  
  
---|---  
  
55

|

Ai punti da 50 a 52 della sentenza Kremikovtzi (C‑262/11, EU:C:2012:760),
relativa all’allegato V dell’atto di adesione del 2005, la Corte avrebbe già
respinto un argomento analogo a quello sollevato dalla Dunamenti Erőmű
nell’ambito del secondo motivo della presente impugnazione. Anche nella
sentenza Rousse Industry/Commissione (T‑489/11, EU:T:2013:144, punti da 61 a
64), il Tribunale avrebbe respinto un siffatto argomento. Inoltre, nessuna
delle sentenze su cui si fonda la Dunamenti Erőmű riguarderebbe misure
adottate da uno Stato membro prima della sua adesione all’Unione e ancora
applicabili successivamente a tale data.  
  
---|---  
  
56

|

Peraltro, la Commissione ricorda, richiamando la sentenza Commissione /Irlanda
e a. (C‑89/08 P, EU:C:2009:742, punti 72 e 73), che la nozione di aiuto di
Stato è una nozione oggettiva. La Dunamenti Erőmű non potrebbe pertanto
contestare al Tribunale di non aver motivato la sua decisione rispetto alla
posizione adottata dalla Commissione nei suoi orientamenti.  
  
---|---  
  
Giudizio della Corte

57

|

Con le due parti del suo secondo motivo, che è opportuno esaminare insieme, la
Dunamenti Erőmű sostiene essenzialmente che il Tribunale ha commesso un errore
di diritto interpretando l’allegato IV dell’atto di adesione del 2003 nel
senso che la data di adesione doveva essere ritenuta pertinente ai fini della
valutazione della questione se l’AAE di cui trattasi contenesse un aiuto di
Stato.  
  
---|---  
  
58

|

Occorre fin da subito osservare che, come rilevato dal Tribunale al punto 53
della sentenza impugnata e come risulta anche dall’articolo 2 dell’atto di
adesione del 2003, le regole dell’Unione in materia di aiuti di Stato sono
divenute vincolanti in Ungheria il 1o maggio 2004, ossia il giorno
dell’adesione di detto Stato membro all’Unione.  
  
---|---  
  
59

|

Peraltro, come osserva il Tribunale al punto 54 della sentenza impugnata,
l’allegato IV, punto 3, dell’atto di adesione del 2003 ha fissato regole
specifiche per gli aiuti esistenti in Ungheria alla data dell’adesione
all’Unione da parte di detto Stato membro. In particolare, quest’ultimo ha
accettato l’inserimento in tale atto di disposizioni in forza delle quali le
misure di aiuto ancora applicabili dopo tale adesione dovevano essere
esaminate alla luce delle disposizioni dell’Unione in materia di aiuti di
Stato se non potevano essere qualificate come aiuti esistenti a norma di detto
atto.  
  
---|---  
  
60

|

Ne consegue che, al suddetto punto 54, il Tribunale ha correttamente stabilito
che la determinazione della data rilevante ai fini della valutazione, a norma
dell’articolo 87, paragrafo 1, CE, di una misura statale adottata
dall’Ungheria prima della sua adesione all’Unione e ancora applicabile dopo
tale data doveva essere esaminata in base all’atto di adesione del 2003.  
  
---|---  
  
61

|

A tal proposito occorre ricordare che, come osservato dal Tribunale al punto
62 della sentenza impugnata, dall’allegato IV, punto 3, dell’atto di adesione
del 2003 emerge che gli Stati che erano membri dell’Unione anteriormente al 1o
maggio 2004 volevano proteggere il mercato interno da misure comportanti un
aiuto di Stato, previste nei paesi candidati prima della loro adesione
all’Unione e potenzialmente idonee a falsare la concorrenza, assoggettando le
misure di cui trattasi, a partire dal 1o maggio 2004, al regime degli aiuti
nuovi se tali misure non ricadevano nelle eccezioni precisamente elencate in
tale allegato.  
  
---|---  
  
62

|

Peraltro, come correttamente osservato dal Tribunale ai punti 64 e 66 della
sentenza impugnata, dal tenore dell’articolo 1, lettera b), v), del
regolamento n. 659/1999 e, in particolare, dal primo periodo della
disposizione in parola – in base alla quale si considerano aiuti esistenti
«gli aiuti considerati aiuti esistenti in quanto può essere dimostrato che al
momento della loro attuazione non costituivano aiuti, ma lo sono diventati
successivamente a causa dell’evoluzione del mercato comune e senza aver subito
modifiche da parte dello Stato membro» – si evince che una misura di sostegno
statale che non integrava un aiuto di Stato al momento della sua attuazione lo
può divenire in seguito.  
  
---|---  
  
63

|

Occorre inoltre ricordare che la Corte ha già avuto occasione di stabilire, al
punto 52 della sentenza Kremikovtzi (C‑262/11, EU:C:2012:760), vertente
sull’atto di adesione del 2005, che riprende essenzialmente le disposizioni
dell’atto di adesione del 2003 riportate ai punti 2 e 3 della presente
sentenza, che le misure attuate prima dell’adesione della Repubblica di
Bulgaria all’Unione ma che, da una parte, sono ancora applicabili dopo tale
data e, dall’altra, alla data dell’adesione soddisfano i criteri cumulativi
enunciati all’articolo 87, paragrafo 1, CE, sono soggette alle regole
specifiche indicate nell’allegato V dell’atto di adesione del 2005.  
  
---|---  
  
64

|

Al punto 54 della sentenza Kremikovtzi (C‑262/11, EU:C:2012:760), la Corte ha
precisato che, come può in particolare dedursi dall’articolo 1, lettere b),
i), e c), del regolamento n. 659/1999, in combinato disposto con l’articolo 2
dell’atto di adesione del 2005, è solo successivamente a detta adesione che,
in Bulgaria, i criteri di cui all’articolo 87, paragrafo 1, CE possono essere
applicati direttamente in quanto tali, e ciò esclusivamente per quanto
riguarda situazioni che si presentano dopo tale data.  
  
---|---  
  
65

|

Ne consegue che l’accertamento compiuto dal Tribunale al punto 65 della
sentenza impugnata, secondo cui è a partire dalla data dell’adesione
dell’Ungheria all’Unione che una misura di aiuto applicabile anche dopo tale
data deve essere valutata alla luce delle quattro condizioni sancite
all’articolo 87, paragrafo 1, CE, non presenta alcun vizio in punto di
diritto. Come correttamente stabilito dal Tribunale in detto medesimo punto,
qualsiasi altra conclusione priverebbe del suo significato l’obiettivo
perseguito dagli autori del Trattato di adesione, come ricordato al punto 61
della presente sentenza. Infatti, l’approccio sostenuto dalla Dunamenti Erőmű
nell’ambito del secondo motivo di impugnazione avrebbe per effetto di
sottrarre al controllo della Commissione, nel caso di uno Stato membro come
l’Ungheria che ha aderito all’Unione il 1o maggio 2004, tutte le misure
adottate prima di tale data che non costituivano aiuto di Stato all’atto della
loro adozione ma che in seguito sono divenute tali e continuano ad esserlo
dopo tale data.  
  
---|---  
  
66

|

Il Tribunale ha altrettanto correttamente ritenuto, ai punti 61 e 62 della
sentenza impugnata, che il fatto di stabilire se l’AAE in questione
comportasse un aiuto compatibile con il mercato comune alla data della sua
adozione o in un qualsiasi altro momento anteriore all’adesione dell’Ungheria
all’Unione è irrilevante ai fini della qualificazione di tale aiuto come aiuto
di Stato alla data della suddetta adesione.  
  
---|---  
  
67

|

Le considerazioni di cui ai punti 65 e 66 della presente sentenza non possono
essere rimesse in discussione dall’argomento dedotto dalla Dunamenti Erőmű, a
detta del quale la giurisprudenza dei giudici dell’Unione ha sancito un
principio in forza del quale una misura di Stato deve essere valutata, a norma
dell’articolo 87, paragrafo 1, CE, alla data della sua adozione. Come
sottolinea la Commissione, le sentenze su cui si fonda la Dunamenti Erőmű a
questo proposito non riguardano misure d’aiuto che erano state adottate da uno
Stato membro prima della sua adesione all’Unione e che erano ancora
applicabili dopo di essa, come l’AAE in questione, il quale peraltro si
inserisce nel quadro normativo specifico descritto ai punti 59 e 61 della
presente sentenza.  
  
---|---  
  
68

|

Da ultimo, la prassi seguita dalla Commissione nelle sue decisioni o nei suoi
orientamenti, quand’anche venisse in aiuto dell’approccio proposto dalla
Dunamenti Erőmű nell’ambito del secondo motivo di impugnazione, non
vincolerebbe in ogni caso la Corte nella sua interpretazione delle
disposizioni dell’Unione in materia di aiuti di Stato. Ogni argomento connesso
a tale prassi deve quindi essere respinto.  
  
---|---  
  
69

|

Alla luce delle considerazioni che precedono, il secondo motivo deve essere
respinto in quanto infondato.  
  
---|---  
  
Sul terzo motivo, vertente sulla mancanza di un vantaggio riconosciuto alle
ricorrenti

Argomenti delle parti

70

|

Con il suo terzo motivo, la Dunamenti Erőmű afferma che il Tribunale ha
commesso un errore di diritto, ai punti 68 e 69 della sentenza impugnata, nel
respingere gli argomenti attinenti alla sua privatizzazione e concludendo che
l’AAE in questione aveva accordato alle ricorrenti un vantaggio, ai sensi
dell’articolo 87, paragrafo 1, CE. In particolare, ritenendo che la data
rilevante ai fini della valutazione dell’esistenza di un aiuto di Stato fosse
quella dell’adesione dell’Ungheria all’Unione, il Tribunale avrebbe
erroneamente ignorato il contesto in cui si colloca la privatizzazione della
Dunamenti Erőmű, di cui l’AAE in questione costituisce parte integrante.  
  
---|---  
  
71

|

Il terzo motivo in parola si suddivide in tre parti.  
  
---|---  
  
72

|

Con la prima parte del suo terzo motivo, la Dunamenti Erőmű afferma che l’AAE
in questione non ha accordato alle ricorrenti alcun vantaggio ai sensi
dell’articolo 87, paragrafo 1, CE posto che la MVM ha agito come un
investitore privato nello stipulare l’accordo in parola quale misura
preparatoria destinata ad agevolare la privatizzazione della Dunamenti Erőmű.  
  
---|---  
  
73

|

A questo proposito, la Dunamenti Erőmű osserva che, a metà degli anni ’90, gli
obiettivi dell’Ungheria in materia di approvvigionamento di energia erano
quelli di garantire la sicurezza dell’approvvigionamento ai minimi costi
possibili, modernizzare le infrastrutture, rispettare le norme vigenti in
materia di tutela ambientale e realizzare la necessaria ristrutturazione del
settore dell’energia. Secondo la Dunamenti Erőmű, tali obiettivi dovevano
essere conseguiti in particolare grazie a un programma di privatizzazione.  
  
---|---  
  
74

|

È in tale contesto che, il 10 ottobre 1995, sarebbe stato concluso l’AAE in
questione tra la Dunamenti Erőmű e la MVM al fine di permettere l’imminente
privatizzazione della Dunamenti Erőmű. Così, nel mese di dicembre 1995,
quest’ultima sarebbe stata acquisita dalla Electrabel.  
  
---|---  
  
75

|

La Dunamenti Erőmű sottolinea che, nel contesto di una privatizzazione, la
Commissione deve verificare se lo Stato membro interessato abbia cercato di
massimizzare il profitto o di minimizzare le perdite cagionate dalla vendita.
Riferendosi in particolare alla sentenza Spagna/Commissione (da C‑278/92 a
C‑280/92, EU:C:1994:325, punto 28), la Dunamenti Erőmű aggiunge che uno Stato
membro agisce come un investitore privato se cede attivi pubblici, da una
parte, a seguito di una procedura di gara aperta, incondizionata e
concorrenziale e, dall’altra, al migliore offerente.  
  
---|---  
  
76

|

Nella presente causa, la corretta applicazione del criterio dell’investitore
privato mostrerebbe chiaramente che l’AAE in questione non accorda alle
ricorrenti alcun vantaggio, in quanto sarebbero soddisfatte le condizioni
ricordate al punto che precede. In particolare, sarebbe stata avviata una
procedura di gara aperta e concorrenziale e sarebbe stata accettata l’offerta
più elevata, ossia quella della Electrabel. Lo Stato ungherese si sarebbe
peraltro servito di uno specialista finanziario indipendente che ha
caldeggiato una privatizzazione fondata sulla conclusione di un tale accordo.
Lo Stato in parola avrebbe cercato di massimizzare il suo profitto e avrebbe
debitamente tenuto conto dell’AAE in questione nell’ambito del prezzo della
privatizzazione. Il vantaggio tratto dal suddetto Stato dalla vendita sarebbe
stato riconosciuto dall’ente di controllo contabile di detto stesso Stato.  
  
---|---  
  
77

|

Con la seconda parte del suo terzo motivo, la Dunamenti Erőmű afferma che, in
ogni caso, quand’anche l’AAE avesse comportato un qualche vantaggio, esso
sarebbe stato rimborsato dalla vendita della società in parola. Essa aggiunge,
riferendosi alle sentenze Banks (C‑390/98, EU:C:2001:456, punto 78) e Falck e
Acciaierie di Bolzano/Commissione (C‑74/00 P e C‑75/00 P, EU:C:2002:524, punto
180), che quando una società beneficiaria di un aiuto è stata venduta al
prezzo di mercato, il prezzo di vendita rispecchia le conseguenze dell’aiuto
precedente e il soggetto che ha venduto detta società conserva il beneficio
dell’aiuto.  
  
---|---  
  
78

|

Nel caso di specie, il vantaggio derivante dall’AAE in questione sarebbe stato
ricompreso nel prezzo pagato dalla Electrabel per l’acquisto della Dunamenti
Erőmű e, di conseguenza, la Electrabel avrebbe anticipatamente rimborsato
l’aiuto di cui trattasi allo Stato ungherese. Secondo la Dunamenti Erőmű è
quindi detto Stato ad aver conservato il vantaggio in parola dopo la
privatizzazione realizzata nel corso del 1995, posto che la Dunamenti Erőmű è
stata acquisita dalla Electrabel a seguito di una procedura di gara
concorrenziale e aperta. Ne conseguirebbe che, a prescindere dal periodo preso
in considerazione ai fini della valutazione dell’esistenza di un aiuto,
mancherebbe uno dei quattro requisiti richiesti per qualificare l’AAE in
questione come aiuto di Stato.  
  
---|---  
  
79

|

La Dunamenti Erőmű contesta al Tribunale di non aver esaminato la questione
della sua personalità giuridica e di quella della Electrabel nel rispondere al
suo argomento vertente sull’intervenuto rimborso, con la sua privatizzazione,
dell’aiuto eventualmente derivante dall’AAE in questione. Ai punti 68 e 69
della sentenza impugnata, il Tribunale avrebbe respinto detto argomento
rimandando semplicemente all’allegato IV dell’atto di adesione del 2003 per
concludere che, avendo la privatizzazione in parola avuto luogo prima
dell’adesione dell’Ungheria all’Unione, tale argomento sarebbe destituito di
fondamento.  
  
---|---  
  
80

|

La Dunamenti Erőmű afferma che, nella sentenza AceaElectrabel/Commissione
(T‑303/05, EU:T:2009:312), il Tribunale ha stabilito che il controllo della
società e lo svolgimento di attività economiche identiche o parallele sono
elementi essenziali per stabilire l’esistenza di un’unica entità economica.
Posto che la situazione della Electrabel e della Dunamenti Erőmű riuniva tutti
i suddetti elementi alla data della pronuncia della sentenza impugnata,
occorrerebbe ritenere che esse costituissero un’unica entità economica.  
  
---|---  
  
81

|

Secondo la Dunamenti Erőmű, gli argomenti sollevati, in via subordinata, dalla
Commissione per dimostrare l’infondatezza della seconda parte del terzo motivo
non risulterebbero in alcun modo dalla sentenza impugnata e dovrebbero
pertanto essere respinti. Peraltro, i punti da 66 a 68 della sentenza Elliniki
Nafpigokataskevastiki e a./Commissione (T‑384/08, EU:T:2011:650), richiamati
dalla Commissione, non sarebbero pertinenti in quanto si riferirebbero al
carattere selettivo e all’imputabilità di una garanzia dello Stato.  
  
---|---  
  
82

|

Con la terza parte del suo terzo motivo, la Dunamenti Erőmű afferma che
l’adesione dell’Ungheria all’Unione non ha inciso minimamente sul fatto che
l’AAE in questione costituiva un elemento fondamentale della privatizzazione,
anteriore a detta adesione, che non ha attribuito alle ricorrenti alcun
vantaggio. In particolare, detta adesione non poteva in alcun modo modificare
il fatto che non era stato riconosciuto alle ricorrenti alcun vantaggio in
ragione della stipula dell’AAE in questione e che lo Stato ungherese aveva
agito come un investitore privato in occasione della vendita della Dunamenti
Erőmű. La modifica della normativa ungherese che ha fatto seguito all’adesione
di detto Stato membro all’Unione non potrebbe determinare l’insorgenza di un
vantaggio che non preesisteva.  
  
---|---  
  
83

|

La Dunamenti Erőmű ritiene che il Tribunale abbia manifestamente confuso la
data rispetto alla quale esso avrebbe dovuto valutare i criteri relativi
all’esistenza di un aiuto di Stato con quella a partire dalla quale le
disposizioni in materia di aiuti di Stato sono divenute vincolanti in
Ungheria.  
  
---|---  
  
84

|

La Commissione afferma, in via principale, che il terzo motivo deve essere
necessariamente respinto se dirimente ai fini della valutazione dell’esistenza
di un aiuto è la data dell’adesione dell’Ungheria all’Unione. La
determinazione degli elementi che possono essere ricollegati al periodo avente
inizio il 1o maggio 2004 costituirebbe una questione di fatto che non potrebbe
essere invocata in sede di impugnazione dal momento che la Dunamenti Erőmű non
ha eccepito nessuno snaturamento dei motivi di prova.  
  
---|---  
  
85

|

In via subordinata, la Commissione afferma che nessuna delle tre parti
invocate dalla Dunamenti Erőmű nell’ambito del suo terzo motivo è fondata in
punto di diritto.  
  
---|---  
  
86

|

Per quanto attiene alla prima di dette parti, la Commissione afferma,
richiamando la sentenza Elliniki Nafpigokataskevastiki e a./Commissione
(T‑384/08, EU:T:2011:650, punti da 66 a 68), che la mancanza di vantaggi per
l’acquirente non esclude l’esistenza di un vantaggio in favore dell’attività
acquisita. Inoltre, nella sentenza Commissione/Scott (C‑290/07 P,
EU:C:2010:480, punti da 5 a 11, 25 e 26), l’accertamento dell’esistenza di un
aiuto a favore di un’impresa non potrebbe essere messo in discussione
dall’acquisto di parti di essa da un’impresa terza e neppure dall’acquisto
degli attivi riconducibili all’aiuto da un soggetto terzo. Ne conseguirebbe
che il fatto che un acquirente acquista a un prezzo di mercato e che, per tale
ragione, non beneficia esso stesso di un aiuto non sarebbe rilevante al fine
di stabilire se l’entità acquisita abbia beneficiato di un aiuto.  
  
---|---  
  
87

|

Per quanto attiene alla seconda parte del terzo motivo, la Commissione afferma
che la Dunamenti Erőmű confonde l’aiuto concesso a un’entità acquisita e
quello che è concesso all’acquirente di tale entità. Il fatto che quest’ultimo
paghi un prezzo di mercato e che, per tale ragione, non benefici esso stesso
di alcun aiuto non sarebbe rilevante al fine di stabilire se l’entità
acquisita abbia beneficiato di un aiuto.  
  
---|---  
  
88

|

Il punto 78 della sentenza Banks (C‑390/98, EU:C:2001:456) sarebbe stato
incluso a titolo indicativo e riguarderebbe la questione del recupero di un
aiuto e non quella della sua esistenza. Ai punti 80 e 81 della sentenza
Germania/Commissione (C‑277/00, EU:C:2004:238), la Corte avrebbe in effetti
chiaramente stabilito la diversa natura della causa che ha dato luogo alla
prima di dette sentenze. La Commissione sottolinea che, nel caso di specie, la
Dunamenti Erőmű ha continuato ad operare sul mercato interessato conservando
il vantaggio di cui aveva fruito.  
  
---|---  
  
89

|

Infine, per quanto attiene alla terza parte del terzo motivo, posto che il
fatto che la MVM ha agito come un investitore privato in sede di conclusione
dell’AAE in questione e che il fatto che la Electrabel ha pagato il prezzo di
mercato per l’acquisto della Dunamenti Erőmű non costituirebbero elementi
pertinenti al fine di stabilire se quest’ultima abbia beneficiato di un
vantaggio in ragione dell’applicazione di detto accordo a partire
dall’adesione dell’Ungheria all’Unione, neppure l’effetto di tale adesione
sulle suddette circostanze assumerebbe rilievo al riguardo.  
  
---|---  
  
Giudizio della Corte

90

|

Occorre, in via preliminare, respingere l’argomento sollevato dalla
Commissione vertente sull’irricevibilità del terzo motivo di impugnazione
poiché esso si fonda su una lettura errata di quest’ultimo. Il motivo in
parola verte infatti non sulla determinazione degli elementi che possono
essere ricollegati al periodo avente inizio il 1o maggio 2004, bensì sulla
questione se il Tribunale, nel valutare se l’AAE in questione accordasse alle
ricorrenti un vantaggio ai sensi dell’articolo 87, paragrafo 1, CE, potesse
legittimamente escludere determinati elementi. Quest’ultima questione, quale
questione di diritto, può essere sollevata in sede di impugnazione.  
  
---|---  
  
– Sulla prima parte del terzo motivo

91

|

Con la prima parte del suo terzo motivo, la Dunamenti Erőmű afferma
essenzialmente che il Tribunale, al punto 69 della sentenza impugnata, ha
commesso un errore di diritto ritenendo che l’AAE in questione conferisse alle
ricorrenti un vantaggio ai sensi dell’articolo 87, paragrafo 1, CE, in quanto,
da un lato, la MVM ha agito come un investitore privato in sede di stipula del
suddetto accordo e, dall’altro, lo Stato ungherese ha agito come un
investitore privato in occasione della privatizzazione della Dunamenti Erőmű.  
  
---|---  
  
92

|

Occorre in primo luogo osservare che, contrariamente a quanto suggerisce la
Dunamenti Erőmű, al punto 69 della sentenza impugnata, il Tribunale non ha
stabilito che l’AAE in questione accordava alle ricorrenti un vantaggio ai
sensi dell’articolo 87, paragrafo 1, CE, ma si è limitato a constatare che
spettava alla Commissione valutare se detta società avesse beneficiato di un
vantaggio conferito dagli AAE a partire dal 1o maggio 2004. Infatti, dalla
sentenza impugnata e, in particolare, dai suoi punti 28 e 29, risulta
chiaramente che l’aiuto di Stato la cui esistenza è stata accertata dalla
Commissione nella decisione controversa e che, di conseguenza, è stato oggetto
di un’analisi da parte del Tribunale nella suddetta sentenza, era costituito
da un vantaggio conferito da tale accordo soltanto alla Dunamenti Erőmű e non
ai suoi azionisti.  
  
---|---  
  
93

|

Di conseguenza, la prima parte del terzo motivo di impugnazione, nei limiti in
cui con essa si contesta al Tribunale di aver accertato che l’AAE in questione
conferiva alla Electrabel un vantaggio, si fonda su una lettura errata della
sentenza impugnata e deve quindi essere respinta come infondata.  
  
---|---  
  
94

|

In secondo luogo, per quanto attiene agli argomenti illustrati ai punti da 72
a 74 della presente sentenza, vertenti sul fatto che la MVM ha agito – in sede
di conclusione dell’AAE in questione – come un investitore privato in
un’economia di mercato, si deve osservare che le argomentazioni in parola non
sono idonee a dimostrare che l’accordo in esame non conferiva un vantaggio
alla Dunamenti Erőmű, in quanto si applicava a decorrere dal 1o maggio 2004.
Infatti, come risulta dal punto 66 della presente sentenza, la questione se
l’accordo in parola comportasse un aiuto di Stato compatibile con il mercato
comune alla data della sua conclusione o a una qualsiasi data anteriore
all’adesione dell’Ungheria all’Unione è priva di rilevanza al fine di
stabilire se detto accordo contenesse un aiuto di Stato alla data della
suddetta adesione.  
  
---|---  
  
95

|

Allo stesso modo, gli argomenti relativi alla vendita della Dunamenti Erőmű
alla Electrabel, esposti ai punti 75 e 76 della presente sentenza, non
potrebbero essere accolti in quanto dal punto 92 della presente sentenza
risulta che l’aiuto di Stato di cui trattasi trae origine non dalla vendita
stessa, ma dall’AAE in questione in quanto esso si applica a partire dal 1o
maggio 2004. Peraltro, nei suoi argomenti la Dunamenti Erőmű non spiega
neppure in che modo il Tribunale avrebbe applicato erroneamente il criterio
dell’investitore privato alla data di adesione dell’Ungheria all’Unione.  
  
---|---  
  
96

|

Alla luce delle considerazioni di cui ai punti 94 e 95 della presente
sentenza, la prima parte del terzo motivo di impugnazione deve essere respinta
anche nella parte in cui verte sull’esistenza di un vantaggio riconosciuto
alla Dunamenti Erőmű in ragione dell’applicazione dell’AAE in questione.  
  
---|---  
  
97

|

Questa parte deve quindi essere respinta nel suo insieme.  
  
---|---  
  
– Sulla seconda parte del terzo motivo

98

|

Con la seconda parte del suo terzo motivo, la Dunamenti Erőmű afferma
essenzialmente che il Tribunale, ai punti 68 e 69 della sentenza impugnata, ha
commesso un errore di diritto ritenendo che non occorresse tener conto
dell’argomentazione da essa invocata nel primo grado di giudizio vertente su
un asserito rimborso dell’aiuto in causa da parte della Electrabel in ragione
del fatto che il cambiamento dell’assetto proprietario si sarebbe verificato
prima dell’adesione dell’Ungheria all’Unione. Secondo la Dunamenti Erőmű, il
Tribunale, se avesse tenuto conto di detta argomentazione, avrebbe
riconosciuto che la Electrabel, pagando il prezzo di mercato per
l’acquisizione di detta società, aveva anticipatamente rimborsato allo Stato
ungherese ogni vantaggio e che non sussisteva quindi alcun vantaggio derivante
dall’AAE in questione a favore della Dunamenti Erőmű, a prescindere dal
periodo considerato ai fini della valutazione dell’esistenza di un aiuto di
Stato.  
  
---|---  
  
99

|

Occorre ricordare che, come constatato al punto 65 della presente sentenza, il
Tribunale non ha commesso alcun errore di diritto prendendo in considerazione
come data rilevante, ai fini della valutazione dell’esistenza di un aiuto di
Stato derivante dall’AAE in questione, quella dell’adesione dell’Ungheria
all’Unione.  
  
---|---  
  
100

|

Ai punti 69 e 70 della sentenza impugnata, il Tribunale ha respinto come
inoperante l’argomentazione sviluppata in primo grado dalla Dunamenti Erőmű
relativa a un asserito rimborso dell’aiuto mediante la privatizzazione della
società in parola per il fatto che il cambiamento dell’assetto proprietario
intervenuto in occasione di detta privatizzazione si è verificato prima della
data pertinente menzionata al punto che precede.  
  
---|---  
  
101

|

A questo proposito occorre osservare che la Corte ha sottolineato in più
occasioni l’importanza della valutazione globale che occorre effettuare in
sede di verifica dell’esistenza di un vantaggio ai sensi dell’articolo 87,
paragrafo 1, CE.  
  
---|---  
  
102

|

In particolare, per quanto attiene all’applicazione del criterio
dell’investitore privato in economia di mercato, la Corte ha stabilito che
quando la Commissione è chiamata a esaminare se lo Stato abbia agito nella sua
qualità di azionista e, quindi, se il criterio dell’investitore privato sia
applicabile nel caso di specie, spetta all’istituzione operare una valutazione
globale prendendo in considerazione, oltre agli elementi forniti dallo Stato
membro stesso, qualsiasi altro elemento pertinente nella specie che le
consenta di accertare se la misura de qua sia riconducibile alla qualità di
azionista o a quella di potere pubblico dello Stato membro medesimo. In
particolare, possono risultare pertinenti a tal riguardo la natura e l’oggetto
di tale misura, il contesto in cui essa si colloca, nonché l’obiettivo
perseguito e le regole cui la misura stessa è soggetta (v., in tal senso,
sentenza Commissione/EDF, C‑124/10 P, EU:C:2012:318, punto 86).  
  
---|---  
  
103

|

La Commissione, nel verificare se le condizioni di applicabilità e di
applicazione del criterio dell’investitore privato siano soddisfatte, non può
peraltro rifiutarsi di esaminare le informazioni pertinenti fornite dallo
Stato membro interessato se non nel caso in cui gli elementi di prova prodotti
siano stati forniti successivamente all’adozione della decisione di effettuare
l’investimento in questione. Infatti, ai fini dell’applicazione del criterio
dell’investitore privato sono unicamente pertinenti gli elementi disponibili e
le evoluzioni prevedibili al momento dell’adozione della decisione di
procedere all’investimento. Ciò vale, in particolare, nel caso in cui, come
nella specie, la Commissione esamini l’esistenza di un aiuto di Stato rispetto
a un investimento non notificatole e già operato dallo Stato membro
interessato nel momento in cui essa procede al suo esame (v., in tal senso,
sentenza Commissione/EDF, C‑124/10 P, EU:C:2012:318, punti 104 e 105).  
  
---|---  
  
104

|

Ne consegue che in sede di valutazione dell’esistenza di un vantaggio ai sensi
dell’articolo 87, paragrafo 1, CE e, in particolare, in sede di applicazione
del criterio dell’investitore privato, la Commissione è tenuta a operare una
valutazione globale della misura di aiuto di cui trattasi in funzione degli
elementi disponibili e delle prevedibili evoluzioni al momento in cui la
decisione di procedere con la concessione dell’aiuto in parola è stata
adottata, tenendo conto, in particolare, del contesto in cui si inserisce
detto aiuto.  
  
---|---  
  
105

|

Di conseguenza, le informazioni relative ad avvenimenti che riguardano il
periodo anteriore alla data di adozione di una misura di Stato e che sono
disponibili a tale data possono risultare pertinenti in quanto possono
chiarire se tale misura costituisca un vantaggio ai sensi dell’articolo 87,
paragrafo 1, CE.  
  
---|---  
  
106

|

Dalle considerazioni esposte ai punti da 99 a 105 della presente sentenza
risulta che, nel caso di specie, nel valutare l’esistenza di un aiuto di Stato
derivante dall’AAE in questione, la Commissione era tenuta a esaminare
l’accordo in parola nel contesto in cui esso si inseriva alla data
dell’adesione dell’Ungheria all’Unione tenendo conto di tutti gli elementi
disponibili a tale data che risultavano pertinenti, compresi, se del caso, gli
elementi relativi ad avvenimenti anteriori ad essa.  
  
---|---  
  
107

|

Si deve quindi constatare che, ai punti 69 e 70 della sentenza impugnata, il
Tribunale ha commesso un errore di diritto affermando che l’argomento dedotto
dalla Dunamenti Erőmű in primo grado – vertente su un asserito rimborso
dell’aiuto derivante dall’AAE in questione mediante la vendita di detta
società alla Electrabel – doveva essere ritenuto inoperante per il solo motivo
che la suddetta vendita è stata realizzata prima dell’adesione dell’Ungheria
all’Unione.  
  
---|---  
  
108

|

Occorre tuttavia ricordare che, se dalla motivazione di una pronuncia del
Tribunale risulta una violazione del diritto dell’Unione, ma il dispositivo
della stessa appare fondato per altri motivi di diritto, una violazione di
questo tipo non è idonea a determinare l’annullamento di tale decisione e si
deve procedere a una sostituzione della motivazione (v., in tal senso,
sentenze Lestelle/Commissione, C‑30/91 P, EU:C:1992:252, punto 28, nonché
FIAMM e a./Consiglio e Commissione, C‑120/06 P e C‑121/06 P, EU:C:2008:476,
punto 187 nonché giurisprudenza citata).  
  
---|---  
  
109

|

Così è nel caso di specie.  
  
---|---  
  
110

|

Secondo una giurisprudenza costante, il recupero di un aiuto illegittimo è
inteso al ripristino dello status quo e tale obiettivo è raggiunto quando gli
aiuti in parola, eventualmente maggiorati degli interessi di mora, sono stati
restituiti dal beneficiario o, in altri termini, dalle imprese che ne hanno
tratto effettivo vantaggio. Per effetto di tale restituzione, il beneficiario
è infatti privato del vantaggio di cui aveva fruito sul mercato rispetto ai
suoi concorrenti e la situazione esistente prima della corresponsione
dell’aiuto è ripristinata (v., in tal senso, sentenza Germania/Commissione,
C‑277/00, EU:C:2004:238, punti 74 e 75).  
  
---|---  
  
111

|

Ne consegue che il principale obiettivo cui è finalizzato il rimborso di un
aiuto di Stato illegittimamente versato è quello di eliminare la distorsione
della concorrenza causata dal vantaggio concorrenziale determinato dall’aiuto
illegittimo (sentenza Germania/Commissione, C‑277/00, EU:C:2004:238, punto
76).  
  
---|---  
  
112

|

Sempre secondo giurisprudenza costante, quando un’impresa che ha beneficiato
di un aiuto di Stato illegittimo viene acquistata al prezzo di mercato, vale a
dire al prezzo più elevato che un investitore privato operante in normali
condizioni di concorrenza era disposto a pagare per tale società nella
situazione in cui essa si trovava, in particolare dopo aver fruito di aiuti
statali, l’elemento di aiuto è stato valutato al prezzo di mercato e incluso
nel prezzo di acquisto. In tali circostanze, non si può ritenere che il
compratore abbia fruito di un vantaggio rispetto agli altri operatori del
mercato (v. sentenza Germania/Commissione, C‑277/00, EU:C:2004:238, punto 80 e
giurisprudenza citata).  
  
---|---  
  
113

|

Qualora l’impresa alla quale gli aiuti di Stato illegittimi sono stati
concessi conservi la sua personalità giuridica e continui ad effettuare, per
suo conto, le attività sovvenzionate dagli aiuti di Stato, è normalmente tale
impresa a conservare il vantaggio concorrenziale legato ai suddetti aiuti ed è
quindi essa che deve essere obbligata a rimborsare un importo pari a quello di
questi ultimi. Il rimborso di tali aiuti non può dunque essere chiesto
all’acquirente (v. sentenza Germania/Commissione, C‑277/00, EU:C:2004:238,
punto 81).  
  
---|---  
  
114

|

Per quanto attiene alla presente causa, si evince dai punti 1, 68 e 69 della
sentenza impugnata e non è contestato nell’ambito della presente impugnazione
che la privatizzazione della Dunamenti Erőmű, compiuta a metà degli anni ’90,
è stata realizzata mediante un cambiamento dell’assetto proprietario a mezzo
della cessione delle relative partecipazioni e che, alla data di riferimento
della valutazione dei fatti compiuta dal Tribunale, essa era controllata per
il 75% circa dalla Electrabel. Dai punti 1 e 2 della sentenza in parola, che
non sono oggetto di contestazione dinanzi alla Corte, si evince inoltre che la
Dunamenti Erőmű è un produttore di energia elettrica attivo sul mercato
dell’energia ungherese che, dopo la sua privatizzazione, ha continuato a
gestire la centrale elettrica oggetto dell’AAE in questione.  
  
---|---  
  
115

|

Ciò premesso, la giurisprudenza citata dal Tribunale al punto 70 della
sentenza impugnata e invocata dalla Dunamenti Erőmű nell’ambito
dell’impugnazione a fondamento della sua argomentazione vertente su un
asserito rimborso dell’aiuto derivante dall’AAE in questione non può essere
interpretata nel senso che la privatizzazione di detta società nel corso degli
anni ’90 ha comportato l’effettivo rimborso dell’aiuto che le era stato
accordato in ragione dell’applicazione dell’AAE in questione. In particolare,
anche ammettendo che detta società sia stata ceduta dallo Stato ungherese alla
Electrabel a un prezzo di mercato e che tale prezzo rifletta pienamente il
valore del vantaggio risultante dall’AAE in questione, dagli accertamenti
compiuti dal Tribunale, come esposti al punto che precede, risulta che, dopo
la privatizzazione, la Dunamenti Erőmű ha mantenuto la sua personalità
giuridica e ha continuato a esercitare le attività oggetto dell’aiuto di Stato
di cui trattasi, con la conseguenza che è tale società ad aver effettivamente
mantenuto il beneficio del vantaggio risultante da tale accordo, come si
applicava a partire dal 1o maggio 2004 e di cui beneficiava sul mercato
rispetto ai suoi concorrenti.  
  
---|---  
  
116

|

Ne consegue che, come sostenuto dalla Commissione, anche ammettendo che lo
Stato ungherese abbia potuto trarre un vantaggio dalla privatizzazione della
Dunamenti Erőmű, tale circostanza non avrebbe potuto impedire a detta società
di continuare, dopo il cambiamento nel suo assetto proprietario avvenuto con
la sua privatizzazione nel 1995, ad essere l’effettivo beneficiario del
vantaggio derivante dall’AAE in questione che, come esposto al punto 6 della
presente sentenza, doveva durare, a seconda dei blocchi interessati, sino al
2010 o al 2015. Così, qualsiasi profitto lo Stato ungherese possa aver tratto
da tale privatizzazione non può cancellare la distorsione della concorrenza
causata dal vantaggio concorrenziale riconosciuto alla Dunamenti Erőmű con
l’accordo in parola.  
  
---|---  
  
117

|

Tale conclusione non può essere rimessa in discussione neppure dall’argomento
sollevato dalla Dunamenti Erőmű, secondo cui – all’epoca della valutazione dei
fatti da parte del Tribunale – detta società formava con la Electrabel
un’entità economica unica ai sensi della giurisprudenza della Corte, dal
momento che le generiche affermazioni formulate dalla Dunamenti Erőmű a
fondamento dell’argomento in parola non possono inficiare gli accertamenti
compiuti dal Tribunale e illustrati al punto 114 della presente sentenza che,
peraltro, come osservato in tale punto, non sono stati contestati dalla
Dunamenti Erőmű nell’ambito della presente impugnazione.  
  
---|---  
  
118

|

Di conseguenza, anche se il Tribunale ha erroneamente ritenuto che il fatto
che la privatizzazione della Dunamenti Erőmű ha avuto luogo prima della data
rispetto alla quale deve essere esaminata l’esistenza di un aiuto di Stato, ai
sensi dell’articolo 87, paragrafo 1, CE, fosse da solo sufficiente a
giustificare la mancata presa in considerazione da parte sua dell’argomento
invocato dalla società in parola – vertente su un preteso rimborso dell’aiuto
mediante tale privatizzazione – nel valutare se l’AAE in questione comportasse
un aiuto di Stato ai sensi della suddetta disposizione, occorre osservare che,
nelle circostanze di cui alla presente causa, come risultano dalla sentenza
impugnata, il Tribunale avrebbe potuto, per confermare l’esistenza di un tale
aiuto, respingere la suddetta argomentazione per motivi diversi da quelli
illustrati ai punti 69 e 70 della sentenza in parola. Ciò premesso, l’errore
di diritto accertato al punto 107 della presente sentenza non incide sulla
conclusione cui è pervenuto il Tribunale a tal proposito e, quindi, non incide
neppure sul dispositivo della sentenza impugnata.  
  
---|---  
  
119

|

Ne consegue che la seconda parte del terzo motivo deve essere respinta.  
  
---|---  
  
– Sulla terza parte del terzo motivo

120

|

Occorre osservare che, con il suo argomento proposto nell’ambito della terza
parte in parola, come ripresa al punto 82 della presente sentenza, la
Dunamenti Erőmű afferma soltanto, limitandosi a formulare considerazioni
generiche, che l’adesione dell’Ungheria all’Unione non ha in alcun modo inciso
sul fatto che alle ricorrenti non è stato riconosciuto alcun vantaggio né con
la conclusione dell’AAE in questione, né con l’acquisizione della Dunamenti
Erőmű da parte della Electrabel, senza però spiegare in che modo il Tribunale
avrebbe commesso un errore di diritto confermando l’esistenza di un vantaggio
ai sensi dell’articolo 87, paragrafo 1, CE derivante da tale accordo alla data
dell’adesione suddetta.  
  
---|---  
  
121

|

Si deve così constatare che l’argomento invocato dalla Dunamenti Erőmű a
questo proposito si fonda sulla premessa secondo cui la questione se l’AAE in
parola comportasse un aiuto di Stato ai sensi dell’articolo 87, paragrafo 1,
CE alla data di conclusione di tale accordo e a quella della privatizzazione
della Dunamenti Erőmű è pertinente, se non addirittura determinante, ai fini
di stabilire se detto accordo contenesse un aiuto di Stato alla data
dell’adesione dell’Ungheria all’Unione. Orbene, alla luce delle considerazioni
svolte ai punti 65 e 66 della presente sentenza nell’ambito dell’esame del
secondo motivo di impugnazione, tale argomento deve essere respinto in quanto
infondato.  
  
---|---  
  
122

|

Per il resto, occorre osservare che l’argomentazione invocata dalla Dunamenti
Erőmű nell’ambito di detta terza parte del terzo motivo, relativa alla
determinazione della data pertinente ai fini della valutazione dell’esistenza
di un aiuto di Stato, come è stata esposta al punto 83 della presente
sentenza, costituisce soltanto una ripresa di argomenti già respinti
nell’ambito del secondo motivo.  
  
---|---  
  
123

|

Posto che la terza parte del terzo motivo di impugnazione deve quindi essere
disattesa, occorre respingere il terzo motivo nel suo insieme.  
  
---|---  
  
Sul quarto motivo, vertente sulla mancanza di un vantaggio derivante
dall’obbligo di prelievo minimo che vincolava la MVM

Argomenti delle parti

124

|

La Dunamenti Erőmű afferma che il Tribunale ha commesso un errore di diritto e
ha violato il suo obbligo di controllo giurisdizionale ritenendo, senza
dimostrare la presenza di un rischio strutturale, che l’obbligo di prelievo
minimo che vincolava la MVM comportasse l’esistenza di un vantaggio.  
  
---|---  
  
125

|

Il Tribunale avrebbe riconosciuto, al punto 112 della sentenza impugnata, che
la Dunamenti Erőmű aveva fornito elementi idonei a dimostrare che la MVM non
era mai stata obbligata ad acquistare annualmente dalla prima delle società in
parola un quantitativo di energia elettrica superiore a quello che essa
avrebbe scelto di acquistare in mancanza dell’AAE in questione. Malgrado tale
affermazione, il Tribunale, in linea con la Commissione, si sarebbe limitato a
concludere che il fatto che, in determinati anni, la MVM avesse acquistato
quantitativi di energia elettrica nettamente superiori al prelievo minimo
obbligatorio non implicava che essa non avesse sopportato il rischio inerente
a tale obbligo.  
  
---|---  
  
126

|

Secondo la Dunamenti Erőmű, il Tribunale, fondandosi unicamente sulla mera
eventualità di un rischio strutturale senza dimostrare la reale esistenza di
un rischio siffatto, avrebbe disatteso il suo obbligo di controllo
giurisdizionale. Il Tribunale, se avesse correttamente valutato tale rischio,
avrebbe negato l’esistenza di un vantaggio in quanto avrebbe riconosciuto che
la MVM non era mai stata costretta ad acquistare annualmente dalla Dunamenti
Erőmű un quantitativo di energia elettrica superiore a quello che essa avrebbe
deciso di acquistare in mancanza dell’AAE in questione e che la MVM aveva
quindi scelto liberamente la quantità di energia elettrica che essa desiderava
comperare. Se il prezzo pagato non fosse stato il prezzo di mercato, continua
la Dunamenti Erőmű, la MVM avrebbe scelto un altro produttore per sostituirla,
quantomeno per i quantitativi di energia elettrica che oltrepassavano il
prelievo minimo, posto che, come avrebbe riconosciuto la Commissione nella
decisione controversa, erano disponibili capacità di produzione alternative e
vi erano margini per un aumento delle importazioni.  
  
---|---  
  
127

|

La Commissione ritiene che il quarto motivo sia irricevibile dal momento che
la Dunamenti Erőmű non ha indicato la parte della sentenza impugnata che
sarebbe viziata da un errore di diritto. Tale società si riferirebbe
incidenter tantum al punto 112 della sentenza in parola, ma non indicherebbe
la ragione per cui detto punto debba essere annullato (v., in tal senso,
sentenze Bergaderm e Goupil/Commissione, C‑352/98 P, EU:C:2000:361, punto 34,
e Francia/Monsanto e Commissione, C‑248/99 P, EU:C:2002:1, punti 68 e 69).  
  
---|---  
  
128

|

La Commissione fa valere, in subordine, che, ove la Corte dovesse ritenere che
il motivo in parola si riferisca al punto 112 della sentenza impugnata, esso
dovrebbe essere considerato inoperante.  
  
---|---  
  
129

|

In via ulteriormente subordinata, la Commissione sostiene che il quarto motivo
di impugnazione è, in ogni caso, destituito di fondamento.  
  
---|---  
  
Giudizio della Corte

130

|

Occorre preliminarmente respingere l’argomento invocato dalla Commissione,
vertente sull’irricevibilità del quarto motivo in parola in quanto non
individuerebbe adeguatamente la parte della sentenza impugnata che sarebbe
viziata da un errore di diritto. Nelle argomentazioni dedotte a fondamento del
motivo in parola, la Dunamenti Erőmű si riferisce infatti espressamente al
punto 112 della sentenza impugnata.  
  
---|---  
  
131

|

Inoltre, in quanto l’argomentazione della Dunamenti Erőmű si riferisce a un
errore di diritto commesso dal Tribunale per non aver quest’ultimo dimostrato
la presenza di un rischio strutturale in sede di esame dell’esistenza di un
vantaggio ai sensi dell’articolo 87, paragrafo 1, CE, non potrebbe contestarsi
a detta società di non aver identificato le parti specifiche di detta sentenza
(v., in tal senso, sentenza Limburgse Vinyl Maatschappij e a./Commissione,
C‑238/99 P, C‑244/99 P, C‑245/99 P, C‑247/99 P, da C‑250/99 P a C‑252/99 P e
C‑254/99 P, EU:C:2002:582, punto 423).  
  
---|---  
  
132

|

Tuttavia, occorre respingere il quarto motivo di impugnazione in quanto
inoperante. Anche ammettendo che l’obbligo di prelievo minimo che vincolava la
MVM non comportasse l’esistenza di un vantaggio, la Dunamenti Erőmű non
rimette infatti in discussione, in particolare, l’accertamento compiuto al
punto 117 della sentenza impugnata, ossia che, dinanzi al Tribunale, non era
stato contestato il fatto che l’inserimento di garanzie dirette a coprire il
costo di capitale integra, alla luce delle pratiche in essere sui mercati
concorrenziali, un vantaggio.  
  
---|---  
  
133

|

Ne consegue che, anche ammettendo che l’obbligo di prelievo minimo che
vincolava la MVM non abbia comportato l’esistenza di un vantaggio, ciò non
sarebbe in ogni caso sufficiente da solo a dimostrare l’assenza di un
vantaggio derivante dall’AAE in questione.  
  
---|---  
  
134

|

Ciò premesso, non si può addebitare al Tribunale di aver violato il proprio
obbligo di controllo giurisdizionale per non aver dimostrato l’esistenza di un
rischio strutturale ai fini della sua valutazione dell’esistenza di un
vantaggio ai sensi dell’articolo 87, paragrafo 1, CE.  
  
---|---  
  
135

|

Ne discende che il quarto motivo d’impugnazione deve essere respinto.  
  
---|---  
  
Sul quinto motivo, vertente sull’erroneità del metodo di calcolo dell’importo
dell’aiuto da rimborsare

Argomenti delle parti

136

|

La Dunamenti Erőmű afferma che il Tribunale ha commesso un errore di diritto
confermando il metodo adottato dalla Commissione per il calcolo dell’importo
dell’aiuto da rimborsare e non si sarebbe attenuto al livello di controllo
richiesto a questo proposito.  
  
---|---  
  
137

|

La Commissione avrebbe chiesto all’Ungheria di stimare l’importo dell’aiuto da
rimborsare confrontando la differenza tra le entrate realmente realizzate
nell’ambito del sistema in cui erano in vigore gli AAE (in prosieguo: lo
«scenario reale») e le entrate che sarebbero state realizzate se non fosse
stato concluso alcun accordo di tal sorta (in prosieguo: lo «scenario
alternativo»). Orbene, sarebbe necessario prendere in considerazione anche i
costi, posto che un esame delle sole entrate non permetterebbe di procedere a
una valutazione esatta del vantaggio asseritamente derivante dall’AAE. Nel
quadro dell’approccio proposto dalla Commissione, le entrate aggiuntive,
percepite dalla Dunamenti Erőmű nell’ambito dello scenario reale per coprire
le spese di combustibile supplementari, sarebbero qualificate come vantaggi.  
  
---|---  
  
138

|

La Dunamenti Erőmű afferma che è necessario tener conto del costo dei
combustibili, posto che esso rappresenta quasi il 100% dei costi di produzione
variabili. Occorrerebbe quindi esaminare non tutti i costi, ma soltanto quelli
legati all’acquisto di gas. Nel caso di specie, la presa in considerazione dei
costi di combustibile rimetterebbe in discussione l’esistenza stessa di un
aiuto. Gli esperti economici di cui l’Ungheria si è avvalsa avrebbero infatti
calcolato un importo negativo di circa EUR 100 milioni sulla base degli utili
e un importo positivo di circa EUR 482 milioni sulla base delle sole entrate.  
  
---|---  
  
139

|

Non è neppure corretto affermare che il metodo fondato sugli utili si basa su
ipotesi speculative legate al comportamento della Dunamenti Erőmű, posto che
il consumo aggiuntivo di gas è imputabile non al comportamento che tale
società avrebbe scelto di adottare, ma all’esistenza di una sovrapproduzione
di energia elettrica.  
  
---|---  
  
140

|

La Dunamenti Erőmű osserva che il Tribunale ha riconosciuto, al punto 185
della sentenza impugnata, che il metodo fondato sulla differenza di utili
sarebbe più corretto. Tuttavia, dai punti da 184 a 189 della sentenza
impugnata risulterebbe che il Tribunale ha ritenuto che la Commissione non
avesse commesso alcun errore di diritto adottando un approccio fondato sulle
entrate, dal momento che quello fondato sugli utili appariva di più complessa
attuazione. Orbene, il fatto che un determinato metodo nel contesto di uno
scenario alternativo sia troppo complesso da attuare non costituirebbe,
evidentemente, un elemento pertinente ai fini della valutazione dell’importo
dell’aiuto da rimborsare. Al punto 186 della sentenza impugnata, il Tribunale
invocherebbe la sentenza Budapesti Erőmű/Commissione (T‑80/06 e T‑182/09,
EU:T:2012:65) al fine di confermare tale approccio. Tuttavia, nella causa che
ha dato origine alla sentenza in parola, i volumi considerati rispettivamente
nello scenario alternativo e nello scenario reale sarebbero stati molto
simili.  
  
---|---  
  
141

|

Secondo la Dunamenti Erőmű, la Commissione non potrebbe richiamarsi alle
considerazioni di cui al punto 188 della sentenza impugnata, secondo cui il
vantaggio deve «essere valutato tenendo conto del comportamento dell’impresa
pubblica che conferisce il vantaggio (...), e non con riguardo al
comportamento del beneficiario di detto vantaggio», posto che tale
affermazione, destituita di base giuridica, contraddice la giurisprudenza
della Corte. Infatti, al punto 2 del dispositivo della sentenza Ferring
(C‑53/00, EU:C:2001:627), la Corte avrebbe chiaramente sancito il principio
secondo cui, se l’asserito aiuto di Stato comporta sia utili aggiuntivi che
maggiori costi, è la differenza tra detti due importi a poter attribuire un
vantaggio integrante un aiuto di Stato.  
  
---|---  
  
142

|

Infine, scartando, ai punti 184 e 189 della sentenza impugnata, il metodo
fondato sugli utili, principalmente in ragione della sua complessità, il
Tribunale non avrebbe esercitato un controllo completo sulla decisione della
Commissione pur essendo tenuto a farlo quando procede a valutazioni economiche
complesse nell’ambito di un ricorso di annullamento, come stabilito dalla
Corte nella sentenza CB/Commissione (C‑67/13 P, EU:C:2014:2204).  
  
---|---  
  
143

|

La Commissione ritiene che il Tribunale, confermando il metodo adottato nella
decisione controversa per il calcolo dell’importo dell’aiuto da rimborsare,
non abbia commesso alcun errore di diritto. Allo stesso modo, l’affermazione
secondo cui il Tribunale non avrebbe compiuto, sul punto, un esame completo
della decisione controversa sarebbe priva di fondamento.  
  
---|---  
  
Giudizio della Corte

144

|

Occorre, anzitutto, respingere l’argomento secondo cui, al punto 188 della
sentenza impugnata, il Tribunale avrebbe commesso un errore di diritto,
ritenendo che l’esistenza di un vantaggio economico debba, in linea con il
principio dell’operatore privato in economia di mercato, essere valutata alla
luce del comportamento dell’impresa pubblica che conferisce il vantaggio e non
del beneficiario. Infatti, in base a una giurisprudenza costante, ai fini
dell’applicazione del criterio dell’investitore privato, occorre verificare se
lo stesso vantaggio che è stato riconosciuto a favore dell’impresa
beneficiaria mediante risorse dello Stato sarebbe stato accordato da un
investitore privato alle normali condizioni di mercato (v., in tal senso,
sentenza Commissione/EDF, C‑124/10 P, EU:C:2012:318, punti 78 e 79).  
  
---|---  
  
145

|

Per quanto attiene, più precisamente, alla scelta del metodo di calcolo
dell’importo dell’aiuto da rimborsare, contrariamente a quanto sostiene la
Dunamenti Erőmű, nella sentenza Ferring (C‑53/00, EU:C:2001:627), la Corte non
ha enunciato un principio generale a favore del metodo di calcolo fondato
sugli utili. Nella sentenza in parola, la Corte, pur constatando che la misura
in esame integrava un aiuto di Stato, in quanto il vantaggio accordato
eccedeva i costi aggiuntivi che i beneficiari erano chiamati a sostenere, ha
ritenuto che solo i maggiori costi risultanti dall’assolvimento degli obblighi
di servizio pubblico imposti loro dalla normativa nazionale dovessero essere
presi in considerazione in sede di valutazione dell’esistenza di un vantaggio
ai sensi dell’articolo 92, paragrafo 1, CE (divenuto l’articolo 87, paragrafo
1, CE). Orbene, la Dunamenti Erőmű non sostiene di essere stata chiamata ad
assolvere tali obblighi.  
  
---|---  
  
146

|

Inoltre, il Tribunale, pur riconoscendo al punto 185 della sentenza impugnata
che la presa in considerazione del prezzo del combustibile potrebbe far sì che
«l’importo dell’aiuto da recuperare sia ampiamente inferiore a quello
risultante dall’applicazione del [metodo considerato nella decisione
controversa]», non ha ivi assolutamente ammesso, contrariamente a quanto
sostiene la Dunamenti Erőmű, che il metodo di calcolo fondato sugli utili sia
più adeguato rispetto a quello fondato sulle entrate.  
  
---|---  
  
147

|

Al contrario, da una lettura complessiva dei punti da 184 a 192 della sentenza
impugnata si evince che il Tribunale ha ritenuto che il metodo scelto dalla
Commissione nella decisione controversa fosse più adatto a privare il
beneficiario del vantaggio di cui aveva goduto sul mercato rispetto ai suoi
concorrenti rispetto al metodo fondato sugli utili, in linea con la
giurisprudenza esposta al punto 110 della presente sentenza e ricordata dal
Tribunale al punto 187 della sentenza impugnata.  
  
---|---  
  
148

|

In particolare, al punto 184 della sentenza impugnata, il Tribunale ha
stabilito che la Commissione aveva, correttamente, preso le mosse dalla
premessa secondo cui i vantaggi derivanti dagli AAE erano ampiamente superiori
rispetto alla differenza positiva tra i prezzi dell’AAE e i prezzi ottenibili
sul mercato in mancanza di esso, accertamento questo che non è stato rimesso
in discussione nell’ambito della presente impugnazione. Il Tribunale ha
osservato poi, sempre al suddetto punto 184, che la Commissione aveva deciso
di limitare l’ordine di recupero all’eventuale differenza tra le entrate delle
centrali elettriche operanti nell’ambito del regime degli AAE e quelle di cui
dette centrali avrebbero potuto godere in mancanza di un AAE durante il
periodo a partire dal 1o maggio 2004, in quanto non era possibile calcolare
esattamente il valore complessivo di tutte le condizioni collegate all’obbligo
di acquisto a lungo termine dalla MVM per tale periodo.  
  
---|---  
  
149

|

Ciò premesso, la Dunamenti Erőmű non può contestare al Tribunale di aver
commesso un errore di diritto per il solo fatto che l’importo dell’aiuto
derivante dal metodo di calcolo da esso confermato sarebbe maggiore rispetto
all’importo risultante in base al metodo di cui essa chiede l’applicazione.  
  
---|---  
  
150

|

Inoltre, come risulta dai punti da 146 a 148 della presente sentenza, il
Tribunale ha scartato il metodo fondato sugli utili, non in ragione della sua
complessità, ma in quanto il metodo fondato sulle entrate era più adatto a
privare la Dunamenti Erőmű del vantaggio derivante dall’AAE in questione.
Poiché l’argomento invocato da quest’ultima a tal proposito si fonda su una
lettura errata della sentenza impugnata, occorre respingerlo come infondato.  
  
---|---  
  
151

|

Ne consegue che l’argomento vertente sul mancato rispetto del livello di
controllo giurisdizionale esercitato dal Tribunale, per non aver quest’ultimo
esaminato l’approccio proposto dalla Dunamenti Erőmű in ragione della sua
complessità, non può essere accolto.  
  
---|---  
  
152

|

Infine, dato che, nel caso di specie, il Tribunale ha potuto, senza commettere
alcun errore di diritto, discostarsi dal metodo fondato sugli utili ai fini
del calcolo dell’importo dell’aiuto da rimborsare, gli argomenti diretti a
dimostrare l’errore che il Tribunale avrebbe commesso nel valutare il tipo di
analisi necessaria per applicare tale metodo sono irrilevanti.  
  
---|---  
  
153

|

Il quinto motivo d’impugnazione va pertanto respinto.  
  
---|---  
  
154

|

Da tutte le considerazioni che precedono risulta che l’impugnazione deve
essere respinta.  
  
---|---  
  
Sulle spese

155

|

A norma dell’articolo 184, paragrafo 2, del regolamento di procedura della
Corte, quando l’impugnazione è respinta, quest’ultima statuisce sulle spese.  
  
---|---  
  
156

|

Ai sensi dell’articolo 138, paragrafo 1, del regolamento in parola,
applicabile al procedimento di impugnazione in forza dell’articolo 184,
paragrafo 1, dello stesso, la parte soccombente è condannata alle spese se ne
è stata fatta domanda. Poiché la Dunamenti Erőmű è rimasta soccombente e la
Commissione ha chiesto la condanna unicamente della Dunamenti Erőmű alle
spese, occorre condannare quest’ultima a sopportare, oltre alle proprie spese,
quelle sostenute dalla Commissione.  
  
---|---  
  
157

|

Posto che l’impugnazione è irricevibile per la parte in cui tale impugnazione
è proposta dalla Electrabel, quest’ultima sopporterà le proprie spese.  
  
---|---  
|

Per questi motivi, la Corte (Terza Sezione) dichiara e statuisce:  
  
---|---  
|  |

1)

|

L’impugnazione è respinta.  
  
---|---  
|  |

2)

|

La Dunamenti Erőmű Zrt. è condannata a sopportare, oltre alle proprie spese,
quelle sostenute dalla Commissione europea.  
  
---|---  
|  |

3)

|

La Electrabel SA sopporta le proprie spese.  
  
---|---  
|

Firme  
  
---|---  
  
* * *

( * ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

