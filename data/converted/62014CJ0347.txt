

SENTENZA DELLA CORTE (Seconda Sezione)

21 ottobre 2015 ( * )

«Rinvio pregiudiziale — Direttiva 2010/13/UE — Nozioni di “programma” e di
“servizio di media audiovisivo” — Determinazione dell’obiettivo principale di
un servizio di media audiovisivo — Comparabilità del servizio alla
radiodiffusione televisiva — Inclusione di filmati di breve durata in una
sezione del sito di un quotidiano disponibile su Internet»

Nella causa C‑347/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Verwaltungsgerichtshof (Corte
amministrativa, Austria), con decisione del 26 giugno 2014, pervenuta in
cancelleria il 18 luglio 2014, nel procedimento

New Media Online GmbH

contro

Bundeskommunikationssenat,

LA CORTE (Seconda Sezione),

composta da R. Silva de Lapuerta, presidente della Prima Sezione, facente
funzione di presidente della Seconda Sezione, K. Lenaerts (relatore),
presidente della Corte, J.L. da Cruz Vilaça, A. Arabadjiev e J.-C. Bonichot,
giudici,

avvocato generale: M. Szpunar

cancelliere: M.-A. Gaudissart, capo unità

vista la fase scritta del procedimento e in seguito all’udienza del 22 aprile
2015,

considerate le osservazioni presentate:

—

|

per la New Media Online GmbH, da M. Hetzenauer, Rechtsanwältin;  
  
---|---  
  
—

|

per il governo svedese, da A. Falk e N. Otte Widgren, in qualità di agenti;  
  
---|---  
  
—

|

per la Commissione europea, da G. Braun e A. Marcoulli, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 1o
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
1, paragrafo 1, lettera a), i), e lettera b), della direttiva 2010/13/UE del
Parlamento europeo e del Consiglio, del 10 marzo 2010, relativa al
coordinamento di determinate disposizioni legislative, regolamentari e
amministrative degli Stati membri concernenti la fornitura di servizi di media
audiovisivi (direttiva sui servizi di media audiovisivi) (GU L 95, pag. 1).  
  
---|---  
  
2

|

Tale domanda è stata proposta nell’ambito di una controversia tra la New Media
Online GmbH, con sede a Innsbruck (Austria), ed il Bundeskommunikationssenat
in merito alla decisione dell’autorità austriaca delle comunicazioni
(Kommunikationsbehörde Austria) di qualificare una parte dei servizi proposti
dalla ricorrente nel procedimento principale come «servizio di media
audiovisivo a richiesta», di conseguenza soggetto all’obbligo di notifica
previsto dalla normativa pertinente.  
  
---|---  
  
Contesto normativo

Il diritto dell’Unione

3

|

Ai sensi dei considerando 10, 11, 21, 22, 24 e 28 della direttiva 2010/13:

|

«(10)

|

I servizi di media audiovisivi tradizionali – come la televisione – e gli
emergenti servizi di media audiovisivi a richiesta offrono importanti
possibilità occupazionali nell’Unione, in particolare nelle piccole e medie
imprese, e stimolano la crescita economica e gli investimenti. Per assicurare
la trasparenza e la prevedibilità sui mercati dei servizi di media audiovisivi
e ridurre le barriere d’accesso, dovrebbero essere rispettati i principi
fondamentali del mercato interno, come la libera concorrenza e la parità di
trattamento, tenendo conto dell’importanza di avere condizioni di concorrenza
omogenee e di un autentico mercato europeo dei servizi di media audiovisivi.  
  
---|---  
  
(11)

|

È necessario, per evitare distorsioni della concorrenza, rafforzare la
certezza del diritto, contribuire al completamento del mercato interno e
facilitare la realizzazione di uno spazio unico dell’informazione, applicare
almeno un complesso minimo di norme coordinate a tutti i servizi di media
audiovisivi, sia ai servizi di radiodiffusione televisiva (cioè ai servizi di
media audiovisivi lineari) che ai servizi di media audiovisivi a richiesta
(cioè ai servizi di media audiovisivi non lineari).  
  
---|---  
  
(…)

(21)

|

Ai fini della presente direttiva, la definizione di servizi di media
audiovisivi dovrebbe comprendere solo i servizi di media audiovisivi, sia di
radiodiffusione televisiva che a richiesta, che sono mezzi di comunicazione di
massa, vale a dire destinati ad essere ricevuti da una porzione considerevole
del grande pubblico sulla quale potrebbero esercitare un impatto evidente. Il
suo ambito di applicazione dovrebbe limitarsi ai servizi definiti dal trattato
sul funzionamento dell’Unione europea, inglobando quindi tutte le forme di
attività economica, comprese quelle svolte dalle imprese di servizio pubblico,
ma non dovrebbe comprendere le attività precipuamente non economiche e che non
sono in concorrenza con la radiodiffusione televisiva, quali i siti Internet
privati e i servizi consistenti nella fornitura o distribuzione di contenuti
audiovisivi generati da utenti privati a fini di condivisione o di scambio
nell’ambito di comunità di interessi.  
  
---|---  
  
(22)

|

Ai fini della presente direttiva, la definizione di servizi di media
audiovisivi dovrebbe comprendere i mezzi di comunicazione di massa in quanto
mezzi d’informazione, d’intrattenimento e di istruzione destinati al grande
pubblico e includere le comunicazioni audiovisive commerciali, ma dovrebbe
escludere ogni forma di corrispondenza privata, come i messaggi di posta
elettronica inviati a un numero limitato di destinatari. Tale definizione
dovrebbe escludere tutti i servizi la cui finalità principale non è la
fornitura di programmi, vale a dire i servizi nei quali il contenuto
audiovisivo è meramente incidentale e non ne costituisce la finalità
principale. È il caso, ad esempio, dei siti Internet che contengono elementi
audiovisivi a titolo puramente accessorio, quali elementi grafici animati,
brevi spot pubblicitari o informazioni relative a un prodotto o a un servizio
non audiovisivo. Per tali motivi, dovrebbero essere ugualmente esclusi
dall’ambito di applicazione della presente direttiva i giochi d’azzardo con
posta in denaro, comprese le lotterie, le scommesse e altre forme di servizi
di giochi d’azzardo, nonché i giochi in linea e i motori di ricerca, ma non le
trasmissioni dedicate a giochi d’azzardo o di fortuna.  
  
---|---  
  
(…)

(24)

|

La caratteristica dei servizi di media audiovisivi a richiesta è di essere
comparabili ai servizi televisivi, vale a dire che essi sono in concorrenza
per il medesimo pubblico delle trasmissioni televisive e, date la natura e le
modalità di accesso al servizio, l’utente sarebbe ragionevolmente portato ad
attendersi una tutela normativa nell’ambito della presente direttiva. In
considerazione di ciò e al fine di impedire disparità riguardo alla libera
circolazione e alla concorrenza, il concetto di programma dovrebbe essere
interpretato in maniera dinamica per tener conto degli sviluppi della
radiodiffusione televisiva.  
  
---|---  
  
(…)

(28)

|

L’ambito di applicazione della presente direttiva non dovrebbe comprendere le
versioni elettroniche di quotidiani e riviste».  
  
---|---  
  
4

|

L’articolo 1 della direttiva 2010/13, intitolato «Definizioni», al suo
paragrafo 1 dispone quanto segue:

«Ai fini della presente direttiva si intende per:

|

a)

|

“servizio di media audiovisivo”:

|

i)

|

un servizio, quale definito agli articoli 56 e 57 del trattato sul
funzionamento dell’Unione europea, che è sotto la responsabilità editoriale di
un fornitore di servizi di media e il cui obiettivo principale è la fornitura
di programmi al fine di informare, intrattenere o istruire il grande pubblico,
attraverso reti di comunicazioni elettroniche ai sensi dell’articolo 2,
lettera a), della direttiva 2002/21/CE. Per siffatto servizio di media
audiovisivo si intende o una trasmissione televisiva come definita alla
lettera e) del presente paragrafo o un servizio di media audiovisivo a
richiesta come definito alla lettera g) del presente paragrafo;  
  
---|---  
  
ii)

|

una comunicazione commerciale audiovisiva;  
  
---|---  
  
b)

|

“programma”, una serie di immagini animate, sonore o non, che costituiscono un
singolo elemento nell’ambito di un palinsesto o di un catalogo stabilito da un
fornitore di servizi di media la cui forma e il cui contenuto sono comparabili
alla forma e al contenuto della radiodiffusione televisiva. Sono programmi, ad
esempio, i lungometraggi, le manifestazioni sportive, le commedie di
situazione (sitcom), i documentari, i programmi per bambini e le fiction
originali;  
  
---|---  
  
(…)

g)

|

“servizio di media audiovisivo a richiesta” (vale a dire un servizio di media
audiovisivo non lineare), un servizio di media audiovisivo fornito da un
fornitore di servizi di media per la visione di programmi al momento scelto
dall’utente e su sua richiesta sulla base di un catalogo di programmi
selezionati dal fornitore di servizi di media;  
  
---|---  
  
(…)».  
  
Il diritto austriaco

5

|

L’articolo 2 della legge sui servizi di media audiovisivi (Audiovisuelle
Mediendienste-Gesetz, BGBl. I, 84/2001), nella sua versione applicabile ai
fatti di cui al procedimento principale (in prosieguo: l’«AMD-G»), intitolato
«Definizioni», dispone quanto segue:

«Ai sensi della presente legge, si intende per:

(…)

|

3.

|

“servizio di media audiovisivo”: un servizio, quale definito agli articoli 56
TFUE e 57 TFUE, che è sotto la responsabilità editoriale di un fornitore di
servizi di media e il cui obiettivo principale è la fornitura di programmi al
fine di informare, intrattenere o istruire il grande pubblico, attraverso reti
di comunicazioni elettroniche [articolo 3, punto 11, della legge sulle
telecomunicazioni (Telekommunikationsgesetz) del 2003]. Rientrano in tale
definizione anche le trasmissioni televisive e i servizi di media audiovisivi
a richiesta;  
  
---|---  
  
4.

|

“servizio di media audiovisivo a richiesta”: un servizio di media audiovisivo
fornito da un fornitore di servizi di media per la visione di programmi al
momento scelto dall’utente e su sua richiesta sulla base di un catalogo di
programmi selezionati dal fornitore di servizi di media (servizio a
richiesta);  
  
---|---  
  
(…)».  
  
6

|

L’articolo 9 dell’AMD-G, intitolato «Servizi soggetti ad obbligo di notifica»,
al paragrafo 1, prevede quanto segue:

«Le emittenti televisive, nella misura in cui non sono soggette ad un obbligo
di autorizzazione ai sensi dell’articolo 3, paragrafo 1, oltre ai fornitori di
servizi di media a richiesta, devono notificare la propria attività
all’autorità di regolamentazione al più tardi due settimane prima dell’avvio
della stessa».  
  
---|---  
  
Procedimento principale e questioni pregiudiziali

7

|

La ricorrente nel procedimento principale gestisce, all’indirizzo Internet
http://www.tt.com, il quotidiano online «Tiroler Tageszeitung online». Su tale
sito Internet, che contiene principalmente articoli di stampa scritta,
appariva, alla data dei fatti di causa, un link ad un sottodominio,
http://video.tt.com, intitolato «Video» (in prosieguo: il «sottodominio
video»), che rimandava ad una pagina nella quale era possibile, mediante un
catalogo di ricerca, accedere a più di 300 filmati.  
  
---|---  
  
8

|

I filmati così messi in rete presentavano servizi editoriali di diversa
durata, da 30 secondi a diversi minuti, aventi ad oggetto vari argomenti,
quali, in particolare, manifestazioni ed eventi locali, interviste ai passanti
su temi di attualità, manifestazioni sportive, trailer di film, servizi sul
bricolage diretti ai bambini, oppure filmati realizzati dai lettori e
selezionati dalla redazione. Dei filmati proposti nel sottodominio video, un
numero molto ridotto presentava un collegamento con gli articoli che
apparivano sul sito Internet del quotidiano Tiroler Tageszeitung.  
  
---|---  
  
9

|

Con decisione del 9 ottobre 2012, l’autorità austriaca delle comunicazioni ha
constatato che, per quanto riguarda il sottodominio video, la ricorrente nel
procedimento principale offriva un servizio di media audiovisivo a richiesta,
ai sensi del combinato disposto dell’articolo 2, punti 3 e 4, dell’AMD-G,
soggetto all’obbligo di notifica di cui all’articolo 9, paragrafo 1,
dell’AMD-G. Il sottodominio video avrebbe carattere televisivo e svolgerebbe
una funzione autonoma rispetto al resto del sito Internet del quotidiano
Tiroler Tageszeitung. Esso soddisferebbe il criterio consistente nell’avere
come obiettivo principale la fornitura di programmi al fine di informare,
intrattenere o istruire il pubblico. Di conseguenza, secondo l’autorità
austriaca delle comunicazioni, il sottodominio video rientrerebbe nell’ambito
di applicazione dell’AMD-G e delle sue prescrizioni normative.  
  
---|---  
  
10

|

La ricorrente nel procedimento principale ha contestato tale valutazione ed ha
proposto un ricorso dinanzi al Bundeskommunikationssenat. Quest’ultimo ha
respinto tale ricorso con decisione del 13 dicembre 2012, per i motivi
indicati dall’autorità austriaca delle comunicazioni.  
  
---|---  
  
11

|

La ricorrente nel procedimento principale ha quindi adito il
Verwaltungsgerichtshof. Dinanzi a tale giudice, essa sostiene che i contenuti
audiovisivi accessibili nel sottodominio video costituiscono una mera
integrazione del suo sito Internet principale e non hanno la forma di un
servizio di media audiovisivo. Peraltro, essa afferma che i filmati di breve
durata forniti nell’ambito del sottodominio video non sono comparabili, nella
loro forma e nel loro contenuto, all’offerta della radiodiffusione televisiva.  
  
---|---  
  
12

|

Il giudice del rinvio si domanda, in primo luogo, se i filmati proposti
possano essere qualificati come «programma», ai sensi dell’articolo 1,
paragrafo 1, lettera b), della direttiva 2010/13 e, più precisamente, se la
raccolta di filmati di cui al procedimento principale soddisfi il requisito
previsto da detta disposizione, ossia che la sua forma ed il suo contenuto
devono essere comparabili alla forma e al contenuto della radiodiffusione
televisiva. Tale giudice parte dal presupposto che sia possibile supporre una
comparabilità del servizio in questione con la radiodiffusione televisiva
laddove tale servizio venga proposto da quest’ultima. Tuttavia, i suoi dubbi
provengono dal fatto che il servizio di cui trattasi consiste nel proporre
filmati di breve durata consistenti in brevi sequenze estratte da notizie, e
che non esistono, in tale forma, nella televisione «classica».  
  
---|---  
  
13

|

In secondo luogo, il giudice del rinvio si domanda se il servizio in esame
abbia come «obiettivo principale» di fornire al pubblico programmi di
informazione, di intrattenimento o di istruzione. Secondo tale giudice, la
direttiva 2010/13 non consente di determinare in modo chiaro se la
qualificazione di un servizio come servizio di media audiovisivo sotto il
profilo dell’«obiettivo principale» dipenda dall’insieme dei servizi offerti
dal fornitore o se si debba procedere a una valutazione separata di ciascun
servizio. Egli ritiene, tuttavia, che la finalità di tale direttiva deponga a
favore del secondo approccio, in quanto, in caso contrario, un fornitore
potrebbe, ampliando la gamma dei suoi servizi, sottrarli dall’ambito di
applicazione di detta direttiva.  
  
---|---  
  
14

|

In tale contesto, il Verwaltungsgerichtshof ha deciso di sospendere il
procedimento e di sottoporre alla Corte le seguenti questioni pregiudiziali:

|

«1)

|

Se l’articolo 1, paragrafo 1, lettera b), della direttiva 2010/13 debba essere
interpretato nel senso che è possibile ravvisare la necessaria comparabilità,
quanto alla forma e al contenuto, del servizio esaminato con la
radiodiffusione televisiva, se tali servizi sono proposti anche mediante
trasmissioni televisive che possono essere considerate mezzi di comunicazione
di massa destinati a essere ricevuti da una porzione considerevole del grande
pubblico sulla quale sono idonei ad esercitare un impatto evidente.  
  
---|---  
  
2)

|

Se l’articolo 1, paragrafo 1, lettera a), i), della direttiva 2010/13 debba
essere interpretato nel senso che, nel caso delle versioni elettroniche dei
quotidiani, è possibile, per quanto attiene alla determinazione dell’obiettivo
principale di un servizio offerto, far riferimento a una sezione in cui sono
messi a disposizione principalmente dei filmati di breve durata ivi raccolti
che, in altre sezioni del sito Internet del mezzo elettronico in parola, sono
impiegati soltanto a integrazione dei contributi di testo del quotidiano
online».  
  
---|---  
  
Sulle questioni pregiudiziali

Sulla prima questione

15

|

Con la sua prima questione, il giudice del rinvio chiede, in sostanza, se la
nozione di «programma», ai sensi dell’articolo 1, paragrafo 1, lettera b),
della direttiva 2010/13, debba essere interpretata nel senso che comprende la
messa a disposizione, in un sottodominio del sito Internet di un quotidiano,
di filmati di breve durata consistenti in brevi sequenze estratte da notizie
locali, sportive o di intrattenimento.  
  
---|---  
  
16

|

Si deve anzitutto osservare che, secondo le indicazioni fornite dal giudice
del rinvio, i filmati di cui al procedimento principale consistono in notizie
di differente durata e riguardanti argomenti diversi. Tali filmati si
riferiscono a servizi giornalistici riguardanti avvenimenti locali, in
particolare in ambito politico, culturale, sportivo ed economico.  
  
---|---  
  
17

|

In tale contesto, il giudice del rinvio esprime dubbi in merito alla questione
se la messa a disposizione di filmati di breve durata, consistenti in brevi
sequenze estratte da notizie locali, sportive o di intrattenimento, sia
comparabile alla «radiodiffusione televisiva», ai sensi dell’articolo 1,
paragrafo 1, lettera b), della direttiva 2010/13, dal momento che una siffatta
raccolta di filmati brevi non è stata, fino ad oggi, proposta in quanto tale
dalla radiodiffusione televisiva tradizionale.  
  
---|---  
  
18

|

A tale riguardo, occorre ricordare che, secondo la definizione contenuta
all’articolo 1, paragrafo 1, lettera b), della direttiva 2010/13, la nozione
di «programma» riguarda «una serie di immagini animate, (…) che costituiscono
un singolo elemento nell’ambito di un palinsesto o di un catalogo stabilito da
un fornitore di servizi di media la cui forma e il cui contenuto sono
comparabili alla forma e al contenuto della radiodiffusione televisiva».  
  
---|---  
  
19

|

Detta disposizione richiede quindi la comparabilità delle sequenze video, come
quelle di cui trattasi nel procedimento principale, con la forma ed il
contenuto della radiodiffusione televisiva, e non la comparabilità di una
raccolta completa di filmati di breve durata con un palinsesto o un catalogo
completo stabilito da un’emittente televisiva.  
  
---|---  
  
20

|

Peraltro, la circostanza che i filmati di cui trattasi nel procedimento
principale siano di breve durata non è tale da escludere la loro
qualificazione come «programma», ai sensi dell’articolo 1, paragrafo 1,
lettera b), della direttiva 2010/13. Infatti, tale disposizione non prevede
requisiti relativi alla durata della serie di immagini in questione. Inoltre,
come ha evidenziato la Commissione europea, l’offerta della radiodiffusione
televisiva prevede, oltre a programmi di lunga o media durata, anche programmi
di breve durata.  
  
---|---  
  
21

|

Per quanto riguarda la possibilità, per l’utente di Internet, di accedere al
filmato che lo interessa al momento scelto e su sua richiesta sulla base di un
catalogo predisposto dal gestore del quotidiano online, che consente sia la
ricerca per rubrica sia la ricerca dei filmati più visionati o più attuali,
essa non incide in alcun modo sul fatto che, al pari di un programma
televisivo, i filmati di cui trattasi si rivolgono ad un pubblico di massa e
possono esercitare su di esso un impatto evidente, ai sensi del considerando
21 della direttiva 2010/13. Del resto, una tale possibilità corrisponde a
quella espressamente prevista nella definizione del servizio di media
audiovisivo a richiesta, di cui all’articolo 1, paragrafo 1, lettera g), della
direttiva 2010/13. Di conseguenza, la modalità di selezione dei filmati di cui
trattasi nel procedimento principale non si differenzia da quella proposta
nell’ambito dei servizi di media audiovisivi a richiesta, che rientrano
nell’ambito di applicazione di tale direttiva.  
  
---|---  
  
22

|

Inoltre, come emerge dai considerando 11, 21 e 24 della direttiva 2010/13, lo
scopo di tale direttiva è quello di applicare, in un mondo mediatico
particolarmente concorrenziale, le stesse norme ad operatori che si rivolgono
allo stesso pubblico, e di evitare che servizi di media audiovisivi a
richiesta, quale la raccolta di filmati di cui al procedimento principale,
possano fare concorrenza sleale alla televisione tradizionale.  
  
---|---  
  
23

|

A tale riguardo, dalle indicazioni fornite dal giudice del rinvio emerge che
una parte dei filmati accessibili nel sottodominio video è prodotta da
un’emittente regionale, la Tirol TV, ed è accessibile anche sul sito Internet
di quest’ultima. Detti filmati entrano pertanto in concorrenza con i servizi
di informazione offerti dalle emittenti regionali. Tale constatazione vale
anche per i filmati di breve durata che si riferiscono non all’attualità
locale, ma ad avvenimenti culturali o sportivi oppure a servizi giornalistici
di intrattenimento, e che sono in concorrenza con i canali musicali, i canali
sportivi e le trasmissioni di intrattenimento.  
  
---|---  
  
24

|

Alla luce delle considerazioni che precedono, occorre rispondere alla prima
questione dichiarando che la nozione di «programma», ai sensi dell’articolo 1,
paragrafo 1, lettera b), della direttiva 2010/13, deve essere interpretata nel
senso che comprende la messa a disposizione, in un sottodominio del sito
Internet di un quotidiano, di filmati di breve durata consistenti in brevi
sequenze estratte da notizie locali, sportive o di intrattenimento.  
  
---|---  
  
Sulla seconda questione

25

|

Con la sua seconda questione, il giudice del rinvio chiede, in sostanza, in
base a quali criteri occorra determinare l’obiettivo principale, ai sensi
dell’articolo 1, paragrafo 1, lettera a), i), della direttiva 2010/13, di un
servizio di messa a disposizione di filmati offerto nell’ambito della versione
elettronica di un quotidiano.  
  
---|---  
  
26

|

A tale riguardo, dalla direttiva 2010/13 emerge che la versione elettronica di
un quotidiano, malgrado gli elementi audiovisivi che contiene, non deve essere
considerata come un servizio audiovisivo se tali elementi audiovisivi sono
meramente incidentali e servono unicamente ad integrare l’offerta degli
articoli di stampa scritta.  
  
---|---  
  
27

|

Il considerando 22 della direttiva 2010/13 enuncia il principio secondo il
quale «i servizi nei quali il contenuto audiovisivo è meramente incidentale e
non ne costituisce la finalità principale» non corrispondono alla definizione
del «servizio di media audiovisivo», ai sensi dell’articolo 1, paragrafo 1,
lettera a), i), di tale direttiva. Il suo considerando 28 precisa, a sua
volta, che «le versioni elettroniche di quotidiani e riviste» sono escluse
dall’ambito di applicazione di tale direttiva. Le autorità austriache hanno
pertanto deciso di non qualificare il sito Internet della ricorrente nel
procedimento principale, considerato nel suo complesso, come un servizio di
media audiovisivo.  
  
---|---  
  
28

|

Tuttavia, il considerando 28 della direttiva 2010/13 non può essere inteso nel
senso che un servizio audiovisivo debba essere sistematicamente escluso
dall’ambito di applicazione di tale direttiva per il solo fatto che il gestore
del sito Internet nel quale tale servizio si inserisce è la società editrice
di un quotidiano online. Una sezione video che, nell’ambito di un unico sito
Internet, soddisfi i requisiti per essere qualificata come servizio di media
audiovisivo a richiesta, non perde tale caratteristica per la sola ragione di
essere accessibile dal sito Internet di un quotidiano o di essere proposta
nell’ambito di quest’ultimo.  
  
---|---  
  
29

|

Infatti, un approccio che escludesse dall’ambito di applicazione di detta
direttiva, in via generale, i servizi gestiti dagli editori di quotidiani
online per il loro carattere multimediale, senza effettuare una valutazione,
caso per caso, dell’«obiettivo principale» del servizio in questione, non
terrebbe adeguatamente conto della varietà delle situazioni contemplabili e
comporterebbe il rischio che operatori che offrono effettivamente servizi di
media audiovisivi, ai sensi dell’articolo 1, paragrafo 1, lettera a), i), di
tale direttiva, possano ricorrere ad un portale d’informazione multimediale
per sottrarsi alla normativa loro applicabile in tale ambito.  
  
---|---  
  
30

|

Inoltre, un approccio di tipo personale, basato sulla qualità dell’operatore,
che consista nel prendere in considerazione, nel loro insieme, i servizi
offerti da quest’ultimo al fine di valutarne il rispettivo obiettivo, e che
comporti che tale operatore, per la totalità dei servizi che propone
attraverso il proprio sito Internet, o rientri nell’ambito di applicazione
della direttiva 2010/13, oppure non vi rientri, non consentirebbe di valutare
correttamente le situazioni specifiche, come quelle in cui un’impresa opera in
più settori di attività, amplia il proprio campo di attività o si fonde con
un’altra impresa.  
  
---|---  
  
31

|

A tale riguardo, occorre rilevare che una delle finalità principali della
direttiva 2010/13 consiste, ai sensi del considerando 10 di quest’ultima, nel
raggiungere condizioni di concorrenza omogenee nel mercato dei servizi di
media audiovisivi. Ne consegue che la qualificazione dell’«obiettivo
principale» di un sito Internet non può essere subordinata alla questione se
il sito Internet interessato, considerato nel suo complesso, rientri
nell’attività principale di un’impresa o in un’attività che, per quest’ultima,
svolge un ruolo meramente accessorio.  
  
---|---  
  
32

|

Il livello di tutela riconosciuto ai consumatori non può, infatti, dipendere
dal fatto che un medesimo contenuto televisivo venga offerto da un’impresa per
la quale tale contenuto riveste soltanto un ruolo secondario, oppure da
un’impresa per la quale detto contenuto rappresenta la totalità della sua
offerta.  
  
---|---  
  
33

|

In tali condizioni, si deve privilegiare un approccio sostanziale consistente,
secondo quanto disposto dall’articolo 1, paragrafo 1, lettera a), i), della
direttiva 2010/13, nell’esaminare se il servizio in questione abbia, in quanto
tale ed indipendentemente dal contesto nel quale viene proposto, come
obiettivo principale di fornire un programma al fine di informare,
intrattenere o istruire il grande pubblico.  
  
---|---  
  
34

|

Per quanto riguarda il procedimento principale, spetta al giudice del rinvio
valutare se il servizio proposto nel sottodominio video abbia un contenuto ed
una funzione autonomi rispetto a quelli degli articoli di stampa scritta
dell’editore del quotidiano online. In tal caso, tale servizio rientra
nell’ambito di applicazione della direttiva 2010/13. Se, al contrario, detto
servizio appare come un elemento accessorio inscindibile dall’attività
giornalistica di tale editore, in particolare per i legami che l’offerta
audiovisiva presenta con l’offerta testuale, esso non rientra nell’ambito di
applicazione di tale direttiva.  
  
---|---  
  
35

|

Nel contesto di tale analisi, non può essere determinante il fatto che
l’offerta audiovisiva in questione venga presentata nel dominio principale del
sito Internet interessato oppure in un sottodominio di quest’ultimo, e ciò a
pena di aprire la strada all’elusione delle norme della direttiva 2010/13 per
mezzo di un’architettura del sito Internet creata a tale fine.  
  
---|---  
  
36

|

Nel procedimento principale, sembra emergere da quanto dichiarato dal giudice
del rinvio, nonché dal fascicolo sottoposto alla Corte, che un numero molto
ridotto di articoli di stampa è collegato alle sequenze video in questione.
Inoltre, secondo le indicazioni contenute nel fascicolo di cui dispone la
Corte, la maggior parte di tali filmati è accessibile e visionabile
indipendentemente dalla consultazione degli articoli della versione
elettronica del quotidiano. Tali elementi tendono ad indicare che il servizio
di cui trattasi nel procedimento principale potrebbe essere considerato avere
contenuto e funzione autonomi rispetto a quelli dell’attività giornalistica
della ricorrente nel procedimento principale e, pertanto, costituire un
servizio distinto dagli altri servizi offerti da quest’ultima. Tale
valutazione spetta al giudice del rinvio.  
  
---|---  
  
37

|

Alla luce delle considerazioni che precedono, occorre rispondere alla seconda
questione dichiarando che l’articolo 1, paragrafo 1, lettera a), i), della
direttiva 2010/13 deve essere interpretato nel senso che, ai fini della
valutazione dell’obiettivo principale di un servizio di messa a disposizione
di filmati offerto nell’ambito della versione elettronica di un quotidiano,
occorre esaminare se detto servizio abbia in quanto tale un contenuto ed una
funzione autonomi rispetto a quelli dell’attività giornalistica del gestore
del sito Internet in questione, e non costituisca solamente un complemento
inscindibile da tale attività, in particolare per i legami che l’offerta
audiovisiva presenta con l’offerta testuale. Tale valutazione spetta al
giudice del rinvio.  
  
---|---  
  
Sulle spese

38

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|  |

1)

|

La nozione di «programma», ai sensi dell’articolo 1, paragrafo 1, lettera b),
della direttiva 2010/13/UE del Parlamento europeo e del Consiglio, del 10
marzo 2010, relativa al coordinamento di determinate disposizioni legislative,
regolamentari e amministrative degli Stati membri concernenti la fornitura di
servizi di media audiovisivi (direttiva sui servizi di media audiovisivi),
deve essere interpretata nel senso che comprende la messa a disposizione, in
un sottodominio del sito Internet di un quotidiano, di filmati di breve durata
consistenti in brevi sequenze estratte da notizie locali, sportive o di
intrattenimento.  
  
---|---  
|  |

2)

|

L’articolo 1, paragrafo 1, lettera a), i), della direttiva 2010/13, deve
essere interpretato nel senso che, ai fini della valutazione dell’obiettivo
principale di un servizio di messa a disposizione di filmati offerto
nell’ambito della versione elettronica di un quotidiano, occorre esaminare se
detto servizio abbia in quanto tale un contenuto ed una funzione autonomi
rispetto a quelli dell’attività giornalistica del gestore del sito Internet in
questione, e non costituisca solamente un complemento inscindibile da tale
attività, in particolare per i legami che l’offerta audiovisiva presenta con
l’offerta testuale. Tale valutazione spetta al giudice del rinvio.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

