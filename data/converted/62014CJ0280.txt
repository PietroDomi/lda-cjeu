

SENTENZA DELLA CORTE (Quinta Sezione)

3 dicembre 2015 ( * )

«Impugnazione — Politica regionale — Programma operativo regionale POR Puglia
(Italia) rientrante nell’obiettivo n. 1 (2000‑2006) — Riduzione del contributo
finanziario comunitario inizialmente concesso dal Fondo europeo per lo
sviluppo regionale»

Nella causa C‑280/14 P,

avente ad oggetto l’impugnazione, ai sensi dell’articolo 56 dello Statuto
della Corte di giustizia dell’Unione europea, proposta il 9 giugno 2014,

Repubblica italiana, rappresentata da G. Palmieri, in qualità di agente,
assistita da P. Gentili, avvocato dello Stato,

ricorrente,

procedimento in cui l’altra parte è:

Commissione europea, rappresentata da D. Recchia e A. Steiblytė, in qualità di
agenti, con domicilio eletto in Lussemburgo,

convenuta in primo grado,

LA CORTE (Quinta Sezione),

composta da T. von Danwitz (relatore), presidente della Quarta Sezione,
facente funzione di presidente della Quinta Sezione, D. Šváby, A. Rosas, E.
Juhász e C. Vajda, giudici,

avvocato generale: P. Cruz Villalón

cancelliere: L. Carrasco Marco, amministratore

vista la fase scritta del procedimento e in seguito all’udienza del 13 maggio
2015,

vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

Con la sua impugnazione, la Repubblica italiana chiede l’annullamento della
sentenza del Tribunale dell’Unione europea del 28 marzo 2014,
Italia/Commissione (T‑117/10, EU:T:2014:165; in prosieguo: la «sentenza
impugnata»), con cui quest’ultimo ha respinto il suo ricorso diretto
all’annullamento della decisione C (2009) 10350 definitivo della Commissione,
del 22 dicembre 2009, relativa alla soppressione di una parte della
partecipazione del Fondo europeo di sviluppo regionale destinata alla
Repubblica italiana in attuazione della decisione C (2000) 2349 della
Commissione, dell’8 agosto 2000, recante approvazione del programma operativo
regionale POR Puglia, per il periodo 2000‑2006, a titolo dell’obiettivo n. 1
(in prosieguo: la «decisione controversa»).  
  
---|---  
  
Contesto normativo

2

|

Il regolamento (CE) n. 1260/1999 del Consiglio, del 21 giugno 1999, recante
disposizioni generali sui Fondi strutturali (GU L 161, pag. 1), al suo
articolo 38, paragrafo 1, così dispone:

«Fatta salva la responsabilità della Commissione per l’esecuzione del bilancio
generale dell’[Unione europea], gli Stati membri assumono la responsabilità
primaria del controllo finanziario degli interventi. A tal fine, essi adottano
in particolare le misure seguenti:

|

a)

|

verificano che sistemi di gestione e di controllo siano stati predisposti e
siano applicat[i] in modo da assicurare un impiego efficiente e regolare dei
fondi comunitari;  
  
---|---  
  
b)

|

comunicano alla Commissione la descrizione di tali sistemi;  
  
---|---  
  
c)

|

si accertano che gli interventi siano gestiti conformemente alla normativa
comunitaria pertinente e che i fondi messi a loro disposizione siano
utilizzati conformemente a principi di sana gestione finanziaria;  
  
---|---  
  
(...)».  
  
3

|

Ai sensi dell’articolo 39, paragrafi da 1 a 3, del regolamento in parola:

«1. La responsabilità di perseguire le irregolarità, di agire sulla scorta di
una constatazione di una qualsiasi modificazione importante che incida sulla
natura o sulle condizioni di esecuzione o sul controllo di un intervento e di
effettuare le rettifiche finanziarie necessarie incombe in primo luogo agli
Stati membri.

Gli Stati membri effettuano le necessarie rettifiche finanziarie connesse con
l’irregolarità isolata o sistemica. Le rettifiche degli Stati membri
consistono nella soppressione totale o parziale della partecipazione della
Comunità. (...)

2\. Se, dopo le necessarie verifiche, la Commissione conclude:

(...)

|

c)

|

che esistono gravi insufficienze nei sistemi di gestione o di controllo che
potrebbero condurre ad irregolarità a carattere sistematico,  
  
---|---  
  
sospende i pagamenti intermedi e, motivando la sua domanda, chiede allo Stato
membro di presentare le sue osservazioni e apportare, se del caso, eventuali
rettifiche entro un termine stabilito.

Se lo Stato membro contesta le osservazioni della Commissione, viene da questa
convocato ad un’audizione, nella quale entrambe le parti, in uno spirito di
cooperazione fondato sul partenariato, si adoperano per raggiungere un accordo
sulle osservazioni e sulle conclusioni da trarsi.

3\. Alla scadenza del termine stabilito dalla Commissione, se non è stato
raggiunto un accordo e se lo Stato membro non ha effettuato le rettifiche, la
Commissione, tenendo conto delle osservazioni di quest’ultimo, può decidere,
entro tre mesi:

(...)

b)

|

di procedere alle necessarie rettifiche finanziarie, sopprimendo in tutto o in
parte la partecipazione dei Fondi all’intervento in questione.  
  
---|---  
  
Nello stabilire l’importo della rettifica la Commissione (…) tiene conto,
conformemente al principio di proporzionalità, della natura dell’irregolarità
o della modificazione, nonché dell’ampiezza e delle implicazioni finanziarie
delle insufficienze constatate nei sistemi di gestione o di controllo degli
Stati membri.

(...)».  
  
4

|

L’articolo 4 del regolamento (CE) n. 438/2001 della Commissione, del 2 marzo
2001, recante modalità di applicazione del regolamento n. 1260/1999 per quanto
riguarda i sistemi di gestione e di controllo dei contributi concessi
nell’ambito dei fondi strutturali (GU L 63, pag. 21) recita:

«I sistemi di gestione e di controllo prevedono procedure per la verifica
della fornitura dei beni e dei servizi cofinanziati e della veridicità della
spesa dichiarata e per garantire il rispetto della relativa decisione della
Commissione di cui all’articolo 28 del regolamento (...) n. 1260/1999 e delle
disposizioni nazionali e comunitarie (...).

Le procedure prevedono la registrazione delle verifiche in loco effettuate per
le singole operazioni. Le registrazioni indicano le attività svolte, i
risultati delle verifiche e le misure prese in ordine a discrepanze rilevate.
Nel caso in cui le verifiche fisiche o amministrative non riguardino tutte le
operazioni ma soltanto un campione di operazioni selezionate, le registrazioni
forniscono l’identificazione di tali operazioni e la descrizione del metodo di
campionamento».  
  
---|---  
  
5

|

L’articolo 8 del regolamento in parola è del seguente tenore:

«L’autorità di gestione o di pagamento tiene la contabilità degli importi da
recuperare, relativi a pagamenti già effettuati nell’ambito dell’intervento
comunitario e garantisce il tempestivo recupero di tali importi. Dopo il
recupero, l’autorità di pagamento restituisce gli importi relativi ai
pagamenti irregolari recuperati, maggiorati degli interessi di mora, deducendo
l’importo in questione dalla successiva dichiarazione delle spese e domanda di
pagamento presentate alla Commissione ovvero, se l’importo dedotto è
insufficiente, rimborsa la differenza alla Comunità (...)».  
  
---|---  
  
6

|

L’articolo 9 del suddetto regolamento, intitolato «Certificazione delle
spese», prevede che le certificazioni delle dichiarazioni di spesa intermedie
e finali siano redatte da un addetto o da un ufficio dell’autorità di
pagamento funzionalmente indipendenti da qualunque ufficio che autorizza i
pagamenti. Inoltre, tale articolo precisa, in particolare, le verifiche che
tale autorità deve effettuare prima di certificare siffatte dichiarazioni di
spesa.  
  
---|---  
  
7

|

L’articolo 10 del medesimo regolamento, intitolato «Controlli a campione delle
operazioni», così dispone:

«1. Gli Stati membri organizzano i controlli sulle operazioni sulla base di un
campione adeguato. I controlli sono in particolare volti a verificare:

|

a)

|

l’efficacia dei sistemi di gestione e controllo istituiti;  
  
---|---  
  
b)

|

le dichiarazioni di spese presentate ai vari livelli interessati, con criteri
selettivi e sulla base di un’analisi dei rischi.  
  
---|---  
  
2\. I controlli effettuati prima della conclusione di ciascun intervento
riguardano almeno il 5% della spesa totale ammissibile e si basano su un
campione rappresentativo delle operazioni approvate, sulla base dei criteri di
cui al paragrafo 3. Gli Stati membri si adoperano per ripartire uniformemente
l’esecuzione dei controlli su tutto il periodo interessato. Essi garantiscono
un’adeguata separazione dei compiti tra l’esecuzione di tali controlli e le
procedure di esecuzione o pagamento delle operazioni.

3\. La selezione del campione di operazioni da sottoporre ai controlli tiene
conto dei seguenti aspetti:

a)

|

dell’esigenza di controllare operazioni di vario tipo e di varie dimensioni;  
  
---|---  
  
b)

|

gli eventuali fattori di rischio identificati dai controlli nazionali o
comunitari;  
  
---|---  
  
c)

|

la concentrazione delle operazioni in capo a determinati organismi intermedi
ovvero a determinati beneficiari finali, in modo che i principali organismi
intermedi ed i principali beneficiari finali siano sottoposti almeno ad un
controllo prima della conclusione di ciascun intervento».  
  
---|---  
  
Fatti

8

|

Con decisione C (2000) 2349, dell’8 agosto 2000, la Commissione ha approvato
il programma operativo regionale POR Puglia, per il periodo 2000‑2006, a
titolo dell’obiettivo n. 1 (in prosieguo: il «programma POR Puglia») e ha
stanziato a favore delle autorità italiane un importo pari a EUR 1721827000 a
titolo del Fondo europeo di sviluppo regionale (FESR).  
  
---|---  
  
9

|

Nel 2007 la Commissione ha effettuato taluni audit dei sistemi di gestione e
di controllo istituiti dalle autorità responsabili di tale programma e ha
concluso che le medesime non avevano stabilito sistemi di gestione e di
controllo che garantissero una sana gestione finanziaria dell’intervento del
FESR e che i sistemi in atto non garantivano a sufficienza l’esattezza, la
regolarità e l’ammissibilità delle domande di pagamento.  
  
---|---  
  
10

|

Ritenendo che la Repubblica italiana non si fossa conformata agli obblighi ad
essa incombenti in forza degli articoli 4 e da 8 a 10 del regolamento n.
438/2001 e che le insufficienze rilevate nei sistemi di gestione e di
controllo potessero comportare irregolarità a carattere sistematico, con
decisione C(2008) 3340, del 1o luglio 2008, la Commissione ha sospeso i
pagamenti intermedi del FESR per il programma POR Puglia. Tale istituzione ha
assegnato alla Repubblica italiana un termine di tre mesi per effettuare
controlli ed apportare le rettifiche necessarie ad assicurare che solo le
spese ammissibili fossero coperte dal contributo del FESR.  
  
---|---  
  
11

|

In occasione di una missione di audit effettuata nel gennaio 2009, la
Commissione ha constatato che i requisiti stabiliti nella suddetta decisione
non erano stati rispettati entro i termini impartiti. I revisori dell’Unione
hanno individuato diverse irregolarità per quanto riguarda i controlli
effettuati dall’autorità di gestione ai sensi dell’articolo 4 del regolamento
n. 438/2001 (in prosieguo: i «controlli di primo livello»), il funzionamento
dell’autorità di pagamento e i controlli effettuati dall’organismo di
controllo ai sensi dell’articolo 10 del regolamento n. 438/2001 (in prosieguo:
i «controlli di secondo livello»). La Commissione ha concluso nel senso che
mancavano ragionevoli garanzie che i sistemi di gestione e di controllo del
programma POR Puglia permettessero di assicurare efficacemente la legittimità,
la regolarità e l’esattezza delle spese dichiarate per il periodo compreso tra
l’inizio del periodo di programmazione e la data di sospensione dei pagamenti
intermedi.  
  
---|---  
  
12

|

Con lettera del 3 aprile 2009, la Commissione ha comunicato le sue conclusioni
alle autorità italiane informandole della sua intenzione di proporre una
rettifica del contributo finanziario del FESR a un tasso del 10%, tenuto conto
delle spese dichiarate per il programma di cui trattasi sino alla data di
sospensione dei pagamenti intermedi. La Repubblica italiana si è opposta
all’applicazione di tale rettifica forfettaria e ha chiesto la revoca della
sospensione dei pagamenti intermedi. Il 30 settembre 2009 si è svolta
un’audizione ai sensi dell’articolo 39, paragrafo 2, del regolamento n.
1260/99.  
  
---|---  
  
13

|

Con la decisione controversa la Commissione ha ridotto il contributo
finanziario assegnato a titolo del FESR al programma POR Puglia, per il
periodo 2000‑2006, applicando una rettifica forfettaria del 10% sulle spese
certificate sino alla data di sospensione dei pagamenti intermedi. Secondo
l’articolo 1 della decisione in parola, il contributo assegnato a titolo del
FESR è stato ridotto di un importo pari a EUR 79335741,11.  
  
---|---  
  
Procedimento dinanzi al Tribunale e sentenza impugnata

14

|

Con atto introduttivo depositato presso la cancelleria del Tribunale il 5
marzo 2010, la Repubblica italiana ha proposto un ricorso diretto
all’annullamento della decisione controversa.  
  
---|---  
  
15

|

A sostegno del suo ricorso, detto Stato membro ha dedotto quattro motivi. Il
primo e il secondo motivo vertevano su uno snaturamento dei fatti e una
violazione dell’articolo 39, paragrafi 2, lettera c), e 3, del regolamento n.
1260/1999, per quanto riguarda i controlli di primo livello, il funzionamento
dell’autorità di pagamento nonché i controlli di secondo livello. Con il terzo
motivo, detto Stato membro ha dedotto un difetto di motivazione e una
violazione dell’articolo 39, paragrafi 2 e 3, del regolamento n. 1260/1999. Il
quarto motivo verteva su una violazione dell’articolo 12 del regolamento n.
1260/1999 e dell’articolo 4, primo comma, del regolamento n. 438/2001, nonché
sull’incompetenza della Commissione.  
  
---|---  
  
16

|

Con la sentenza impugnata il Tribunale ha respinto il ricorso della Repubblica
italiana.  
  
---|---  
  
Conclusioni delle parti

17

|

La Repubblica italiana chiede che la Corte voglia:

|

—

|

annullare la sentenza impugnata;  
  
---|---  
  
—

|

annullare, in applicazione dell’articolo 61 dello Statuto della Corte di
giustizia dell’Unione europea, la decisione controversa, e  
  
---|---  
  
—

|

condannare la Commissione alle spese.  
  
---|---  
  
18

|

La Commissione chiede alla Corte di respingere l’impugnazione e di condannare
la Repubblica italiana alle spese.  
  
---|---  
  
Sull’impugnazione

19

|

A sostegno della sua impugnazione, la Repubblica italiana deduce tre motivi.  
  
---|---  
  
Sul primo motivo

Argomenti delle parti

20

|

Con il suo primo motivo, la Repubblica italiana fa valere che, ai punti 37
nonché 50 e seguenti della sentenza impugnata, il Tribunale ha violato il
principio del contraddittorio e l’obbligo di motivazione, in quanto ha
esaminato congiuntamente il primo e il secondo motivo relativi all’efficienza
ed affidabilità, da una parte, dei controlli di primo livello effettuati
dall’autorità di gestione e dall’autorità di pagamento e, dall’altra, dei
controlli di secondo livello effettuati dall’organismo di controllo.  
  
---|---  
  
21

|

Tale Stato membro sostiene che, in forza del principio del contraddittorio, il
Tribunale era tenuto ad esaminare separatamente questi due motivi, che
sollevavano questioni di fatto diverse, relative al lavoro di organismi
distinti e a irregolarità alquanto differenti, rilevate nella decisione
controversa. Inoltre, esaminando congiuntamente questi due motivi, il
Tribunale avrebbe trasferito in modo automatico a uno dei suddetti motivi il
ragionamento applicato all’altro.  
  
---|---  
  
22

|

Esaminando congiuntamente il primo e il secondo motivo, il Tribunale avrebbe
altresì violato il suo obbligo di motivare le proprie decisioni. Infatti, esso
avrebbe omesso di spiegare in modo analitico, come invece avveniva nell’atto
introduttivo del ricorso, le ragioni per cui riteneva infondati gli argomenti
addotti dalla Repubblica italiana per contestare ciascuna delle irregolarità
costituenti, nel loro complesso, il fondamento della decisione controversa.  
  
---|---  
  
23

|

La Commissione contesta la fondatezza dell’argomentazione della Repubblica
italiana.  
  
---|---  
  
Giudizio della Corte

24

|

Secondo la giurisprudenza della Corte, il principio del contraddittorio
implica, di norma, il diritto per le parti di un processo di poter prendere
posizione sui fatti e sui documenti su cui si baserà una decisione giudiziaria
nonché di discutere le prove e le osservazioni proposte dinanzi al giudice e i
motivi di diritto rilevati d’ufficio dal giudice, sui quali egli intende
basare la propria decisione (sentenze Commissione/Irlanda e a., C‑89/08 P,
EU:C:2009:742, punti 52 e 55, nonché Riesame M/EMEA, C‑197/09 RX‑II,
EU:C:2009:804, punto 41).  
  
---|---  
  
25

|

A tal riguardo, va constatato che la Repubblica italiana ha effettivamente
potuto prendere posizione dinanzi al Tribunale sulle irregolarità rilevate
nella decisione controversa per quanto riguarda i controlli di primo livello,
il funzionamento dell’autorità di pagamento nonché i controlli di secondo
livello. Inoltre, emerge segnatamente dai punti 40, 48 e da 60 a 66 della
sentenza impugnata che il Tribunale ha anche tenuto conto degli argomenti con
cui tale Stato membro contestava l’esistenza materiale di tali irregolarità.  
  
---|---  
  
26

|

Per quanto riguarda l’obbligo di motivazione, non può essere addebitato al
Tribunale di essersi astenuto dal rispondere a tutti i dettagli
dell’argomentazione con cui la Repubblica italiana contestava le irregolarità
rilevate nella decisione controversa. Infatti, secondo costante
giurisprudenza, l’obbligo di motivare le sentenze, che incombe al Tribunale ai
sensi degli articoli 36 e 53, primo comma, dello Statuto della Corte di
giustizia, non lo obbliga a fornire una spiegazione che ripercorra
esaustivamente e singolarmente tutti i ragionamenti svolti dalle parti nella
controversia. La motivazione può anche essere implicita, a condizione che
consenta agli interessati di conoscere le ragioni su cui si fonda il Tribunale
ed alla Corte di disporre degli elementi sufficienti per esercitare il suo
sindacato nell’ambito di un’impugnazione (sentenze Coop de France bétail et
viande e a./Commissione, C‑101/07 P e C‑110/07 P, EU:C:2008:741, punto 75 e
giurisprudenza ivi citata; A2A/Commissione,C‑318/09 P, EU:C:2011:856, punto
97, nonché Francia/Commissione, C‑559/12 P, EU:C:2014:217, punto 86).  
  
---|---  
  
27

|

Nel caso di specie, va rilevato che la motivazione di cui ai punti da 69 a 77
e da 79 a 92 della sentenza impugnata è tale da consentire tanto alla
Repubblica italiana di conoscere le ragioni per cui il Tribunale ha respinto
tutti gli argomenti con cui essa contestava i ritardi nell’esecuzione dei
controlli di primo e secondo livello, l’inaffidabilità delle rettifiche
proposte e il malfunzionamento dell’autorità di pagamento quanto alla Corte di
disporre di elementi sufficienti per esercitare il suo sindacato. Inoltre, ai
punti da 60 a 63 della sentenza impugnata, il Tribunale ha illustrato le
ragioni che lo hanno indotto a non pronunciarsi sull’asserita insussistenza di
ciascuna specifica irregolarità riscontrata dai revisori dell’Unione nel
gennaio 2009, per quanto attiene ai controlli di primo e secondo livello. Di
conseguenza, occorre respingere altresì in quanto infondato l’argomento
vertente sulla violazione, da parte del Tribunale, dell’obbligo ad esso
incombente di motivare le proprie decisioni.  
  
---|---  
  
28

|

Per quanto riguarda l’addebito mosso al Tribunale di aver applicato lo stesso
ragionamento a questioni di diritto e di fatto diverse, occorre constatare che
tale addebito deriva da una lettura manifestamente errata della sentenza
impugnata. Infatti, contrariamente a quanto sostenuto dalla Repubblica
italiana, il Tribunale ha valutato dettagliatamente e separatamente,
anzitutto, le questioni di fatto e di diritto relative ai controlli di primo
livello, ai punti da 69 a 71 e da 79 a 81 della sentenza impugnata,
successivamente, quelle relative ai controlli di secondo livello, ai punti da
72 a 77 e da 82 a 87 di tale sentenza e, infine, le questioni relative
all’autorità di pagamento, ai punti da 88 a 92 di quest’ultima.  
  
---|---  
  
29

|

Pertanto, il primo motivo va respinto in quanto infondato.  
  
---|---  
  
Sui motivi secondo e terzo

Argomenti delle parti

30

|

Pur essendo il ragionamento seguito poco strutturato, il secondo motivo di
impugnazione può essere inteso come suddiviso in quattro parti.  
  
---|---  
  
31

|

Con la prima parte di tale motivo, la Repubblica italiana sostiene che, ai
punti 40, 63 e da 88 a 93 della sentenza impugnata, il Tribunale ha snaturato
gli elementi di prova dedotti dinanzi ad esso. Secondo tale Stato membro, lo
snaturamento che vizia tali punti della sentenza impugnata implica che il
Tribunale abbia violato altresì l’articolo 39 del regolamento n. 1260/1999,
l’articolo 9 del regolamento n. 438/2001 nonché i principi di proporzionalità
e di partenariato.  
  
---|---  
  
32

|

Nell’ambito della seconda parte del suddetto motivo, la Repubblica italiana fa
valere che, ai punti da 60 a 63 della sentenza impugnata, il Tribunale, a
torto, ha considerato che non fosse necessario esaminare gli elementi di prova
forniti per suffragare la contestazione dell’effettiva sussistenza delle
irregolarità rilevate dai revisori dell’Unione in un campione di controlli di
primo livello sottoposto a audit nel gennaio 2009. Dal punto 40 della
motivazione della decisione controversa, il quale pone l’accento sulla
circostanza che le autorità italiane non avrebbero rimediato alle suddette
irregolarità, emergerebbe infatti che la Commissione ha effettivamente tenuto
conto di queste ultime nell’ambito della decisione controversa. Inoltre, ai
punti da 78 a 81 della sentenza impugnata, il Tribunale stesso avrebbe preso
in considerazione tali asserite irregolarità per dichiarare che i controlli di
primo livello non erano affidabili.  
  
---|---  
  
33

|

Orbene, in mancanza di prove circa la sussistenza delle specifiche
irregolarità relative ai controlli di primo livello rilevate dall’audit
realizzato dalla Commissione nel gennaio 2009, il Tribunale avrebbe dovuto
constatare che la decisione controversa era contraria all’articolo 39,
paragrafi 2 e 3, del regolamento n. 1260/1999 e, in particolare, che la
rettifica forfettaria del 10% era manifestamente sproporzionata.  
  
---|---  
  
34

|

Con la terza parte del secondo motivo di impugnazione la Repubblica italiana
sostiene che la decisione controversa è contraria ai principi di
proporzionalità e di partenariato, sanciti dall’articolo 39 del regolamento n.
1260/1999, in quanto essa impone una rettifica forfettaria del 10% anche per
quanto riguarda le irregolarità relative agli affidamenti di lavori
complementari o di servizi di ingegneria effettuati, laddove le autorità
italiane avevano proposto rettifiche forfettarie del 25% per siffatte
irregolarità. Pertanto, il Tribunale non avrebbe potuto limitarsi a
dichiarare, al punto 60 della sentenza impugnata, che tali rettifiche erano
state prese in considerazione dalla Commissione in sede di calcolo
dell’importo finale della riduzione del contributo del FESR.  
  
---|---  
  
35

|

Infine, con la quarta parte del motivo in esame, la Repubblica italiana deduce
una violazione dell’articolo 4 del regolamento n. 438/2001 e dei principi
relativi all’onere della prova.  
  
---|---  
  
36

|

Il terzo motivo di impugnazione potrebbe essere inteso come suddiviso in
quattro parti.  
  
---|---  
  
37

|

La prima parte di tale motivo verte su uno snaturamento dei fatti e degli
elementi di prova che vizia i punti da 72 a 74 della sentenza impugnata. A
giudizio della Repubblica italiana, siffatto snaturamento implica che il
Tribunale abbia violato altresì l’articolo 39 del regolamento n. 1260/1999, i
principi di proporzionalità e di partenariato nonché l’articolo 10 del
regolamento n. 438/2001.  
  
---|---  
  
38

|

Con la seconda parte del suddetto motivo, la Repubblica italiana fa valere che
il Tribunale, considerando che i controlli di secondo livello dovessero
raggiungere la percentuale di controlli prevista dal suddetto articolo 10
prima della chiusura del programma di cui trattasi, ha violato tale articolo.
Infatti, emergerebbe dal tenore letterale del medesimo articolo, secondo cui i
controlli di secondo livello dovrebbero essere effettuati per almeno il 5%
della spesa certificata «prima della conclusione di ciascun intervento», che
il sistema dei controlli di secondo livello deve essere valutato soprattutto
al momento di tale conclusione.  
  
---|---  
  
39

|

Inoltre, nell’ambito della terza parte del medesimo motivo, la Repubblica
italiana addebita al Tribunale di avere dichiarato, ai punti da 84 a 86 della
sentenza impugnata, che l’argomento secondo cui le rettifiche conseguenti ai
controlli di secondo livello ammontavano non già a EUR 30950978,33 bensì a EUR
59186909 era inconferente in quanto la Commissione aveva tenuto conto della
totalità di tali rettifiche in sede di valutazione dell’importo globale delle
rettifiche conseguenti ai controlli di primo e di secondo livello, che insieme
ammontano a EUR 95672043,08.  
  
---|---  
  
40

|

La quarta parte del terzo motivo di impugnazione verte su una violazione dei
principi relativi all’onere della prova.  
  
---|---  
  
41

|

La Commissione eccepisce l’irricevibilità del secondo e del terzo motivo di
impugnazione che, costituendo a suo avviso soltanto una reiterazione degli
argomenti sollevati in primo grado, di fatto mirerebbero ad ottenere una
seconda valutazione del merito della controversia da parte della Corte. In
ogni caso, tali motivi sarebbero destituiti di qualsiasi fondamento.  
  
---|---  
  
Giudizio della Corte

– Sulla ricevibilità dei motivi secondo e terzo

42

|

Occorre ricordare che, secondo giurisprudenza costante, dagli articoli 256,
paragrafo 1, secondo comma, TFUE, 58, primo comma, dello Statuto della Corte
di giustizia e 168, paragrafo 1, lettera d), del regolamento di procedura
della Corte emerge che un’impugnazione deve indicare in modo preciso gli
elementi contestati della sentenza di cui si chiede l’annullamento nonché gli
argomenti di diritto dedotti a specifico sostegno di tale domanda (v., in
particolare, sentenze Spagna/Commissione, C‑197/13 P, EU:C:2014:2157, punto
43, nonché Ezz e a./Consiglio, C‑220/14 P, EU:C:2015:147, punto 111 e
giurisprudenza ivi citata). In proposito, all’articolo 169, paragrafo 2, di
detto regolamento viene precisato che i motivi e gli argomenti di diritto
dedotti individuano con precisione le parti della motivazione della decisione
del Tribunale oggetto di contestazione.  
  
---|---  
  
43

|

Pertanto, non risponde ai requisiti di motivazione stabiliti da tali
disposizioni un’impugnazione che si limiti a ribadire o a riprodurre
testualmente i motivi e gli argomenti già presentati dinanzi al Tribunale.
Tuttavia, qualora un ricorrente contesti l’interpretazione o l’applicazione
del diritto dell’Unione effettuata dal Tribunale, i punti di diritto esaminati
in primo grado possono essere di nuovo discussi nel corso di un’impugnazione.
Infatti, se un ricorrente non potesse in tal modo basare l’impugnazione su
motivi e argomenti già utilizzati dinanzi al Tribunale, il procedimento di
impugnazione sarebbe privato di una parte di significato (v., in tal senso,
sentenze Inuit Tapiriit Kanatami e a./Parlamento e Consiglio, C‑583/11 P,
EU:C:2013:625, punti 46 e 47, nonché Spagna/Commissione, C‑197/13 P,
EU:C:2014:2157, punti 44 e 45 nonché la giurisprudenza ivi citata).  
  
---|---  
  
44

|

Per quanto riguarda l’eccezione di irricevibilità sollevata dalla Commissione,
va constatato che, con il suo secondo e terzo motivo, la Repubblica italiana
non mira ad ottenere il semplice riesame del ricorso presentato dinanzi al
Tribunale, bensì contesta taluni rilevi di quest’ultimo, contenuti in punti
specifici della sentenza impugnata, che essa considera viziati sia da uno
snaturamento dei fatti e degli elementi di prova che da altri errori di
diritto. Pertanto, contrariamente a quanto fatto valere dalla Commissione, il
secondo e il terzo motivo non costituiscono semplicemente la reiterazione
degli argomenti già addotti in primo grado, ma sono in realtà diretti contro
una parte essenziale della motivazione della sentenza impugnata e, di
conseguenza, consentono alla Corte di esercitare il suo sindacato.  
  
---|---  
  
45

|

Pertanto, l’eccezione di irricevibilità sollevata dalla Commissione deve
essere respinta.  
  
---|---  
  
46

|

Per quanto riguarda la violazione dell’articolo 4 del regolamento n. 438/2001
lamentata nell’ambito della quarta parte del secondo motivo di impugnazione e
quella dei principi relativi all’onere della prova, invocata tanto nell’ambito
della quarta parte del secondo motivo quanto nella quarta parte del terzo
motivo, va rilevato che, sebbene la Repubblica italiana menzioni tali errori
di diritto nel titolo precedente i rilievi relativi al suo secondo e terzo
motivo, tali rilievi non contengono alcuna indicazione dei punti della
sentenza impugnata che sarebbero viziati dai suddetti errori di diritto e
neppure alcuna argomentazione volta a dimostrare in che modo il Tribunale
sarebbe incorso in siffatti errori. Tali parti del secondo e del terzo motivo
sono quindi irricevibili.  
  
---|---  
  
47

|

Per quanto riguarda la terza parte del terzo motivo, sebbene la Repubblica
italiana censuri i rilievi di cui ai punti da 84 a 86 della sentenza impugnata
per un motivo diverso dallo snaturamento dei dati istruttori, occorre
evidenziare che essa non indica tuttavia il principio o la norma di diritto
che il Tribunale avrebbe violato nel considerare che non incidesse sulla
legittimità della decisione controversa un eventuale errore in cui sarebbe
incorsa la Commissione in merito all’individuazione di talune rettifiche
proposte dalle autorità italiane quali rettifiche conseguenti ai controlli di
secondo livello, dato che essa aveva tenuto conto della totalità di tali
rettifiche nella decisione controversa.  
  
---|---  
  
48

|

Pertanto, la quarta parte del secondo motivo e la terza parte del terzo
motivo, nei limiti in cui quest’ultima parte non verte su uno snaturamento dei
dati istruttori, e la quarta parte del terzo motivo devono essere respinte in
quanto irricevibili.  
  
---|---  
  
49

|

Peraltro, per quanto riguarda gli argomenti con cui la Repubblica italiana
censura il Tribunale perché avrebbe snaturato il contenuto di una lettera del
15 giugno 2009, va rilevato che essa non precisa i punti della sentenza
impugnata oggetto di dette censure. Anche tali argomenti devono quindi essere
respinti in quanto irricevibili.  
  
---|---  
  
– Sul merito della prima parte del secondo motivo e della prima e terza parte
del terzo motivo

50

|

Con la prima parte del secondo motivo di impugnazione e la prima e terza parte
del terzo motivo di quest’ultima, che occorre esaminare congiuntamente, la
Repubblica italiana fa valere che i rilievi di cui ai punti 40, 63, da 72 a
74, da 84 a 86 e da 88 a 93 della sentenza impugnata dimostrano un’errata
comprensione del suo ricorso e sono viziati da uno snaturamento dei fatti e
degli elementi di prova. Siffatto snaturamento implicherebbe che il Tribunale
ha violato anche l’articolo 39 del regolamento n. 1260/1999, gli articoli 9 e
10 del regolamento n. 438/2001 nonché i principi di proporzionalità e di
partenariato.  
  
---|---  
  
51

|

Va ricordato che dagli articoli 256, paragrafo 1, secondo comma, TFUE e 58,
primo comma, dello Statuto della Corte di giustizia risulta che il Tribunale è
il solo competente, da un lato, ad accertare i fatti, salvo il caso in cui
l’inesattezza materiale dei suoi accertamenti risulti dagli atti di causa ad
esso sottoposti e, dall’altro, a valutare tali fatti (v. sentenza
Commissione/Aalberts Industries e a., C‑287/11 P, EU:C:2013:445, punto 47
nonché la giurisprudenza ivi citata). Salvo il caso dello snaturamento di tali
elementi, detta valutazione non costituisce pertanto una questione di diritto
soggetta, in quanto tale, al sindacato della Corte (v. sentenze
Lafarge/Commissione, C‑413/08 P, EU:C:2010:346 punto 15, nonché Activision
Blizzard Germany/Commissione, C‑260/09 P, EU:C:2011:62, punto 51 e la
giurisprudenza ivi citata).  
  
---|---  
  
52

|

Un simile snaturamento sussiste qualora, senza che occorra assumere nuove
prove, la valutazione degli elementi di prova esistenti risulti manifestamente
errata (sentenza Comitato Venezia vuole vivere e a./Commissione, C‑71/09 P,
C‑73/09 P e C‑76/09 P, EU:C:2011:368, punto 153 e giurisprudenza ivi citata).
Tuttavia, tale snaturamento deve risultare manifestamente dagli atti di causa,
senza necessità di effettuare una nuova valutazione dei fatti e delle prove
(sentenza General Motors/Commissione, C‑551/03 P, EU:C:2006:229, punto 54).
Peraltro, qualora un ricorrente alleghi uno snaturamento di elementi di prova
da parte del Tribunale, egli deve indicare con precisione gli elementi che
sarebbero stati snaturati da quest’ultimo e dimostrare gli errori di
valutazione che, a suo avviso, avrebbero portato il Tribunale a tale
snaturamento (v., in tal senso, sentenze Aalborg Portland e a./Commissione,
C‑204/00 P, C‑205/00 P, C‑211/00 P, C‑213/00 P, C‑217/00 P e C‑219/00 P,
EU:C:2004:6, punto 50, nonché PepsiCo/Grupo Promer Mon Graphic, C‑281/10 P,
EU:C:2011:679, punto 78).  
  
---|---  
  
53

|

Va osservato che gli argomenti diretti contro i punti 40, 63 e 72 della
sentenza impugnata derivano da una lettura manifestamente errata di tale
sentenza. Per quanto riguarda i punti 40 e 72, non può essere addebitato al
Tribunale di aver inteso in modo errato il contenuto dell’atto di ricorso
della Repubblica italiana considerando che quest’ultima non contestasse alcuna
delle irregolarità riscontrate in un campione di controlli di primo e secondo
livello sottoposto a audit nel gennaio 2009 o che essa contestasse soltanto
talune di esse. Al contrario, emerge chiaramente, in particolare dai punti da
60 a 64 della sentenza impugnata, che il Tribunale ha effettivamente tenuto
conto del fatto che la Repubblica italiana contestava tutte queste
irregolarità.  
  
---|---  
  
54

|

Contrariamente a quanto sostenuto dalla Repubblica italiana, dal punto 63
della sentenza impugnata non può essere dedotto che, secondo il Tribunale, la
decisione controversa non fosse fondata sulle suddette irregolarità. Al
predetto punto 63, letto congiuntamente al punto 58 della sentenza impugnata,
il Tribunale ha infatti espressamente constatato che le specifiche
irregolarità rilevate dai revisori dell’Unione nel gennaio 2009 costituivano
«una delle censure» formulate riguardo al funzionamento del sistema di
gestione e di controllo istituito per il programma POR Puglia.  
  
---|---  
  
55

|

Per quanto riguarda le constatazioni di cui ai punti 73 e 74, da 84 a 86 e da
88 a 93 della sentenza impugnata, va rilevato che la Repubblica italiana non
ha dimostrato in che modo le statuizioni del Tribunale costituiscano uno
snaturamento dei documenti ai quali essa fa riferimento.  
  
---|---  
  
56

|

Di conseguenza, vanno respinti tutti gli argomenti vertenti su uno
snaturamento dei fatti e degli elementi di prova, in quanto in parte
irricevibili e in parte infondati.  
  
---|---  
  
57

|

Ciò posto, non possono essere accolti neppure gli argomenti attinenti ad una
violazione dell’articolo 39 del regolamento n. 1260/1999, degli articoli 9 e
10 del regolamento n. 438/2001 e dei principi di proporzionalità e di
partenariato, che la Repubblica italiana ha fondato sul presunto snaturamento
dedotto in ordine ai punti 40, 63, da 72 a 74 e da 88 a 93 della sentenza
impugnata.  
  
---|---  
  
58

|

Di conseguenza, la prima parte del secondo motivo di impugnazione e la prima e
terza parte del terzo motivo di impugnazione devono essere respinte in quanto
in parte irricevibili e in parte infondate.  
  
---|---  
  
– Sul merito della seconda parte del terzo motivo

59

|

Con la seconda parte del terzo motivo di impugnazione la Repubblica italiana
addebita al Tribunale di avere interpretato erroneamente, al punto 76 della
sentenza impugnata, l’articolo 10 del regolamento n. 438/2001, ritenendo che,
per fugare i dubbi in ordine all’affidabilità del sistema di gestione e di
controllo di cui trattasi, non fosse sufficiente dimostrare che la percentuale
di controlli prevista da tale articolo sarebbe stata raggiunta al momento
della conclusione dell’intervento del FESR nel programma POR Puglia.  
  
---|---  
  
60

|

A tal proposito, è sufficiente rilevare che emerge dai termini stessi
dell’articolo 10, paragrafo 2, del regolamento n. 438/2001, secondo cui gli
Stati membri si adoperano per ripartire uniformemente i controlli da
effettuare prima della conclusione dell’intervento del FESR su tutto il
periodo interessato, che i controlli di secondo livello devono essere
operativi per tutta la durata di tale intervento e non soltanto al momento
della sua conclusione.  
  
---|---  
  
61

|

Pertanto, la seconda parte del terzo motivo deve essere respinta in quanto
infondata.  
  
---|---  
  
– Sul merito della seconda parte del secondo motivo

62

|

Con la seconda parte del secondo motivo, la Repubblica italiana contesta i
rilievi di cui ai punti da 60 a 63 della sentenza impugnata. Essa fa valere
che, poiché la decisione controversa era fondata anche sulle irregolarità
riscontrate dai revisori dell’Unione in un campione dei controlli di primo
livello sottoposto a audit nel gennaio 2009, il Tribunale non poteva
pronunciarsi sulla legittimità della decisione controversa, alla luce
dell’articolo 39, paragrafi 2 e 3, del regolamento n. 1260/1999 e del
principio di proporzionalità, senza aver esaminato gli argomenti con cui essa
contestava la sussistenza di simili irregolarità. Inoltre, ai punti da 78 a 81
della sentenza impugnata, lo stesso Tribunale avrebbe preso in considerazione
dette irregolarità per dichiarare che i controlli di primo livello non erano
affidabili.  
  
---|---  
  
63

|

A tal proposito, giova ricordare la giurisprudenza costante relativa al Fondo
europeo agricolo di orientamento e di garanzia (FEAOG), secondo cui, poiché lo
Stato membro dispone delle migliori possibilità per raccogliere e verificare i
dati necessari ai fini della liquidazione dei conti del FEAOG, la Commissione
deve, al fine di provare la sussistenza di una violazione delle norme
dell’organizzazione comune dei mercati agricoli, non già dimostrare
esaurientemente l’insufficienza dei controlli effettuati dalle amministrazioni
nazionali o l’inesattezza dei dati da queste trasmessi, bensì corroborare con
elementi probatori i dubbi seri e ragionevoli da essa espressi a proposito di
tali controlli o di tali dati (v., in tal senso, sentenze Grecia/Commissione,
C‑300/02, EU:C:2005:103, punti 34 e 36 e la giurisprudenza citata, nonché
Danimarca/Commissione, C‑417/12 P, EU:C:2014:2288, punti 80 e 81).  
  
---|---  
  
64

|

Detto Stato membro, da parte sua, non può confutare le constatazioni che sono
alla base di un siffatto elemento di prova del dubbio serio e ragionevole
nutrito dalla Commissione con semplici affermazioni non suffragate da elementi
atti a dimostrare l’esistenza di un sistema di controlli affidabile ed
operativo. Quando esso non riesce a dimostrare che le constatazioni della
Commissione sono inesatte, queste ultime costituiscono elementi che possono
far sorgere fondati dubbi sull’istituzione di un sistema adeguato ed efficace
di misure di sorveglianza e di controllo (v. sentenza Danimarca/Commissione,
C‑417/12 P, EU:C:2014:2288, punto 82 e giurisprudenza ivi citata).  
  
---|---  
  
65

|

Di conseguenza, lo Stato membro interessato deve fornire la prova più
circostanziata ed esauriente della veridicità dei propri controlli o dei
propri dati, nonché, eventualmente, dell’inesattezza delle affermazioni della
Commissione (sentenze Grecia/Commissione, C‑300/02, EU:C:2005:103, punto 36 e
giurisprudenza ivi citata, nonché Danimarca/Commissione, C‑417/12 P,
EU:C:2014:2288, punto 83).  
  
---|---  
  
66

|

I principi derivanti da tale giurisprudenza trovano applicazione mutatis
mutandis anche per quanto riguarda il FESR, il che non è stato contestato
dalla Repubblica italiana all’udienza dinanzi alla Corte. Alla luce della
struttura del sistema di gestione e di controllo istituito all’articolo 38,
paragrafo 1, del regolamento n. 1260/1999, secondo cui gli Stati membri
assumono la responsabilità primaria del controllo finanziario degli interventi
del FESR, questi ultimi effettivamente dispongono delle migliori possibilità
di raccogliere e verificare i dati relativi a tali interventi.  
  
---|---  
  
67

|

Nella specie, la Repubblica italiana censura il fatto che il Tribunale non
abbia preso in considerazione gli elementi con cui essa aveva contestato la
sussistenza delle irregolarità riscontrate dai revisori dell’Unione in un
campione di controlli di primo e secondo livello sottoposto a audit nel
gennaio 2009. A tal riguardo, va osservato che, secondo gli accertamenti
effettuati dal Tribunale e contenuti nel punto 63 della sentenza impugnata,
tali specifiche irregolarità costituivano soltanto una delle censure formulate
riguardo al funzionamento del sistema di gestione e di controllo istituito per
il programma POR Puglia e che la decisione controversa era fondata anche su
«altre lacune» inerenti a tale sistema, che potevano sollevare seri e
ragionevoli dubbi in merito all’affidabilità e ragionevolezza del sistema di
cui trattasi.  
  
---|---  
  
68

|

Orbene, emerge dall’esame della prima parte del secondo motivo e della prima e
terza parte del terzo motivo, le cui conclusioni figurano ai punti 58 e 61
della presente sentenza, che il Tribunale non è incorso in alcun errore di
diritto quando ha respinto tutti gli argomenti con cui la Repubblica italiana
contestava le constatazioni poste a fondamento di queste altre carenze del
sistema di gestione e di controllo istituito per il programma POR Puglia,
derivanti da ritardi nell’esecuzione dei controlli di primo livello,
dall’inaffidabilità delle rettifiche proposte e dal malfunzionamento
dell’autorità di pagamento.  
  
---|---  
  
69

|

Pertanto, è in conformità con la giurisprudenza citata ai punti da 63 a 65
della presente sentenza che il Tribunale ha statuito, al punto 63 della
sentenza impugnata, che non era necessario pronunciarsi sulla sussistenza,
contestata dalla Repubblica italiana, delle specifiche irregolarità
riscontrate dall’audit realizzato nel gennaio 2009.  
  
---|---  
  
70

|

Si deve aggiungere che, nella sua impugnazione, la Repubblica italiana non
censura i punti da 109 a 118 della sentenza impugnata, in cui il Tribunale ha
tratto la conclusione che la rettifica forfettaria applicata è proporzionale,
fondandosi sulle carenze di tale sistema di gestione e di controllo legate ai
ritardi nell’esecuzione dei controlli, all’inaffidabilità delle rettifiche
proposte e al malfunzionamento dell’autorità di pagamento atte a sollevare
seri e ragionevoli dubbi in ordine all’affidabilità e ragionevolezza del
sistema di cui trattasi.  
  
---|---  
  
71

|

Per quanto riguarda l’addebito secondo cui, ai punti da 78 a 81 della sentenza
impugnata, il Tribunale stesso avrebbe preso in considerazione le specifiche
irregolarità riscontrate in un campione di controlli di primo livello
sottoposto a audit nel gennaio 2009, va notato che non sono tali specifiche
irregolarità a costituire l’oggetto delle considerazioni riportate in tali
punti, bensì i dubbi relativi alla prassi seguita in materia di rettifiche
finanziarie dalle autorità italiane.  
  
---|---  
  
72

|

Pertanto, non può essere addebitato al Tribunale di aver tenuto conto, ai
punti da 78 a 81 della sentenza impugnata, delle constatazioni effettuate
dalla Commissione in merito all’affidabilità delle rettifiche finanziarie
proposte dalle autorità italiane, dopo aver dichiarato, ai punti da 60 a 63
della sentenza in parola, che non era necessario pronunciarsi sulla
sussistenza delle irregolarità riscontrate dai revisori dell’Unione in un
campione sottoposto a audit nel gennaio 2009.  
  
---|---  
  
73

|

Di conseguenza, la seconda parte del secondo motivo di impugnazione deve
essere respinta in quanto infondata.  
  
---|---  
  
– Sul merito della terza parte del secondo motivo

74

|

Con la terza parte del secondo motivo di impugnazione, la Repubblica italiana
contesta il rilievo di cui al punto 60 della sentenza impugnata, adducendo che
sarebbe contrario ai principi di proporzionalità e di partenariato, sanciti
all’articolo 39 del regolamento n. 1260/1999, imporre una rettifica
forfettaria del 10%, laddove le autorità italiane avevano proposto rettifiche
forfettarie del 25% per quanto riguarda le irregolarità relative alle
attribuzioni di lavori complementari o di servizi di ingegneria, riscontrate
dai revisori dell’Unione nel gennaio 2009.  
  
---|---  
  
75

|

A tal proposito, va constatato che tali rettifiche proposte dalle autorità
italiane riguardavano unicamente talune specifiche irregolarità riscontrate
dai revisori dell’Unione nel gennaio 2009. Orbene, come emerge dal punto 69
della presente sentenza, il Tribunale era legittimato a ritenere, senza
incorrere in un errore di diritto, che l’asserita insussistenza di siffatte
specifiche irregolarità non incidesse sulla legittimità della decisione
controversa. Ciò posto, è senza violare i principi menzionati al punto
precedente che il Tribunale ha dichiarato, ai punti 60 e 62 della sentenza
impugnata, che erano irrilevanti ai fini di un annullamento della decisione
controversa gli argomenti vertenti sulle predette rettifiche, presi in
considerazione dalla Commissione nel calcolo dell’importo finale della
riduzione del contributo del FESR.  
  
---|---  
  
76

|

Di conseguenza, la terza parte del secondo motivo di impugnazione deve essere
respinta in quanto infondata.  
  
---|---  
  
77

|

Da tutte le precedenti considerazioni risulta che l’impugnazione deve essere
respinta nella sua interezza, in quanto in parte irricevibile e in parte
infondata.  
  
---|---  
  
Sulle spese

78

|

Ai sensi dell’articolo 138, paragrafo 1, del regolamento di procedura,
applicabile al procedimento d’impugnazione a norma dell’articolo 184,
paragrafo 1, del medesimo regolamento, la parte soccombente è condannata alle
spese se ne è stata fatta domanda. Poiché la Repubblica italiana è rimasta
soccombente, occorre condannarla alle spese, conformemente alla domanda della
Commissione.  
  
---|---  
|

Per questi motivi, la Corte (Quinta Sezione) dichiara e statuisce:  
  
---|---  
|  |

1)

|

L’impugnazione è respinta.  
  
---|---  
|  |

2)

|

La Repubblica italiana è condannata alle spese.  
  
---|---  
|

Firme  
  
---|---  
  
* * *

( * ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

