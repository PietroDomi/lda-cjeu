

SENTENZA DELLA CORTE (Quinta Sezione)

12 novembre 2015 ( * )

«Impugnazione — Appalti pubblici di servizi — Azione comune 2008/124/PESC —
Bando di gara relativo al supporto elicotteristico alla missione Eulex Kosovo
— Ricorso contro la decisione di aggiudicazione — Articolo 24, paragrafo 1,
secondo comma, TUE — Articolo 275, primo comma, TFUE — Politica estera e di
sicurezza comune (PESC) — Competenza della Corte — Articolo 263, primo comma,
TFUE — Nozione di “organo o organismo dell’Unione” — Provvedimenti imputabili
alla Commissione europea — Errore scusabile»

Nella causa C‑439/13 P,

avente ad oggetto l’impugnazione, ai sensi dell’articolo 56 dello Statuto
della Corte di giustizia dell’Unione europea, proposta il 2 agosto 2013,

Elitaliana SpA, con sede in Roma (Italia), rappresentata da R. Colagrande,
avvocato,

ricorrente,

procedimento in cui l’altra parte è:

Eulex Kosovo, con sede in Pristina (Kosovo), rappresentata da G. Brosadola
Pontotti, solicitor,

convenuta in primo grado,

LA CORTE (Quinta Sezione),

composta da T. von Danwitz, presidente della Quarta Sezione, facente funzione
di presidente della Quinta Sezione, D. Šváby, A. Rosas, E. Juhász (relatore) e
C. Vajda, giudici,

avvocato generale: N. Jääskinen

cancelliere: L. Carrasco Marco, amministratore

vista la fase scritta del procedimento,

sentite le conclusioni dell’avvocato generale, presentate all’udienza del 4
dicembre 2014,

vista l’ordinanza di riapertura della trattazione orale del 10 febbraio 2015 e
in seguito all’udienza del 25 marzo 2015,

sentite le conclusioni dell’avvocato generale, presentate all’udienza del 21
maggio 2015,

ha pronunciato la seguente

Sentenza

1

|

Con la sua impugnazione l’Elitaliana SpA (in prosieguo: l’«Elitaliana») chiede
l’annullamento dell’ordinanza del Tribunale dell’Unione europea del 4 giugno
2013, Elitaliana/Eulex Kosovo (T‑213/12, EU:T:2013:292; in prosieguo:
l’«ordinanza impugnata»), con la quale quest’ultimo ha respinto il suo ricorso
diretto, da un lato, all’annullamento dei provvedimenti adottati dalla
missione intrapresa sulla base dell’azione comune 2008/124/PESC del Consiglio,
del 4 febbraio 2008, relativa alla missione dell’Unione europea sullo Stato di
diritto in Kosovo (EULEX KOSOVO) (GU L 42, pag. 92), come modificata dalla
decisione 2011/752/PESC del Consiglio, del 24 novembre 2011 (GU L 310, pag.
10; in prosieguo: l’«azione comune 2008/124»), nell’ambito dell’aggiudicazione
a un altro offerente dell’appalto pubblico intitolato
«EuropeAide/131516/D/SER/XK – Supporto elicotteristico alla missione Eulex in
Kosovo (PROC/272/11)» (in prosieguo: i «provvedimenti controversi») e,
dall’altro, alla condanna della missione sullo stato di diritto in Kosovo,
denominata «Eulex Kosovo», di cui all’articolo 1 dell’azione comune 2008/124,
al risarcimento del danno subìto a causa della mancata aggiudicazione di detto
appalto alla ricorrente.  
  
---|---  
  
Contesto normativo

Il regolamento (CE, Euratom) n. 1605/2002

2

|

Il regolamento (CE, Euratom) n. 1605/2002, del 25 giugno 2002, che stabilisce
il regolamento finanziario applicabile al bilancio generale delle Comunità
europee (GU L 248, pag. 1), come modificato dal regolamento (UE, Euratom) n.
1081/2010 del Parlamento europeo e del Consiglio, del 24 novembre 2010 (GU L
311, pag. 9; in prosieguo: il «regolamento finanziario»), in vigore all’epoca
dei fatti, all’articolo 1, paragrafo 1, indicava che tale regolamento si
prefiggeva di stabilire «le norme relative alla formazione e all’esecuzione
del bilancio generale dell’Unione europea (…) e alla presentazione e alla
revisione dei conti».  
  
---|---  
  
3

|

L’articolo 4, paragrafo 2, lettera a), di detto regolamento così recitava:

«Le spese e le entrate delle Comunità comprendono quanto segue:

|

a)

|

le entrate e le spese della Comunità europea, comprese le spese amministrative
che derivano alle istituzioni dalle disposizioni del trattato sull’Unione
europea nel settore della [PESC] e in quello della cooperazione di polizia e
giudiziaria in materia penale, nonché le spese operative connesse con
l’attuazione di dette disposizioni quando sono a carico del bilancio».  
  
---|---  
  
4

|

L’articolo 48, primo comma, del medesimo regolamento disponeva che «[l]a
Commissione esegue il bilancio in entrate e in spese conformemente al presente
regolamento, sotto la propria responsabilità ed entro i limiti degli
stanziamenti autorizzati».  
  
---|---  
  
5

|

Ai sensi dell’articolo 53 bis del regolamento finanziario:

«Quando la Commissione esegue il bilancio in modo centralizzato, le funzioni
d’esecuzione sono espletate direttamente, dai suoi servizi o dalle delegazioni
dell’Unione conformemente all’articolo 51, secondo comma, oppure
indirettamente secondo le disposizioni degli articoli da 54 a 57».  
  
---|---  
  
6

|

Tale regolamento, all’articolo 54, paragrafi 1 e 2, prevedeva quanto segue:

«1. La Commissione non può delegare a terzi i poteri d’esecuzione di cui è
titolare in forza dei trattati, ove implichino un ampio margine di
discrezionalità tale da esprimere scelte politiche. Le funzioni d’esecuzione
delegate devono essere esattamente definite e il loro uso deve essere
rigorosamente controllato.

(…)

2\. Nei limiti previsti al paragrafo 1, la Commissione, quando esegue il
bilancio mediante gestione centralizzata indiretta o gestione decentrata, ai
sensi dell’articolo 53 bis o 53 ter, può delegare funzioni implicanti
l’esercizio di potestà pubbliche e in particolare funzioni d’esecuzione del
bilancio:

(…)

|

d)

|

a persone incaricate di attuare azioni specifiche di cui al titolo V del
trattato dell’Unione europea, che devono essere indicate nel pertinente atto
di base ai sensi dell’articolo 49 del presente regolamento.  
  
---|---  
  
(...)».  
  
7

|

L’articolo 56, paragrafo 1, del regolamento finanziario era redatto nei
termini seguenti:

«La Commissione, quando esegue il bilancio mediante gestione centralizzata
indiretta, si accerta anzitutto dell’esistenza e del buon funzionamento nelle
entità alle quali affida l’esecuzione:

|

a)

|

di procedure di aggiudicazione degli appalti e di concessione delle
sovvenzioni che siano trasparenti e non discriminatorie e impediscano
qualsiasi conflitto d’interessi, ai sensi delle disposizioni rispettivamente
dei titoli V e VI;  
  
---|---  
  
(...)».  
  
8

|

Il titolo V, rubricato «Aggiudicazione degli appalti pubblici», contenuto
nella parte prima del medesimo regolamento, prevedeva le disposizioni
applicabili in tale settore.  
  
---|---  
  
L’azione comune 2008/124

9

|

Secondo l’articolo 1 dell’azione comune 2008/124, intitolato «Missione», in
vigore all’epoca dei fatti che hanno dato origine alla presente controversia,
l’Unione istituiva una missione sullo stato di diritto in Kosovo, denominata
«Eulex Kosovo».  
  
---|---  
  
10

|

In forza dell’articolo 2 di tale azione comune, il mandato dell’Eulex Kosovo
era il seguente:

«L’EULEX KOSOVO assiste le istituzioni, autorità giudiziarie e servizi di
contrasto kosovari nella loro evoluzione verso la sostenibilità e la
responsabilizzazione e nell’ulteriore sviluppo e rafforzamento
dell’indipendenza di un sistema giudiziario multietnico e di forze di polizia
e doganali multietniche, assicurando che tali istituzioni non subiscano
ingerenze politiche e aderiscano alle norme riconosciute a livello
internazionale e alle migliori prassi europee.

In piena cooperazione con i programmi di assistenza della Commissione europea,
l’EULEX KOSOVO assolve il mandato mediante attività di monitoraggio,
tutoraggio e consulenza, mantenendo nel contempo alcune responsabilità
esecutive».  
  
---|---  
  
11

|

L’articolo 3 della predetta azione comune definiva le missioni dell’Eulex
Kosovo nei termini seguenti:

«Per assolvere il mandato della missione di cui all’articolo 2, l’EULEX
KOSOVO:

|

a)

|

offre alle competenti istituzioni kosovare monitoraggio, tutoraggio e
consulenza in tutti i settori inerenti allo stato di diritto in senso lato
(dogane comprese), mantenendo nel contempo alcune responsabilità esecutive;  
  
---|---  
  
b)

|

mantiene e promuove lo stato di diritto e l’ordine e la sicurezza pubblici,
eventualmente anche in consultazione con le pertinenti autorità civili
internazionali presenti in Kosovo, ribaltando o annullando decisioni operative
assunte dalle competenti autorità kosovare;  
  
---|---  
  
c)

|

concorre ad assicurare che tutti i servizi kosovari incaricati di garantire lo
stato di diritto, comprese le dogane, non subiscano ingerenze politiche;  
  
---|---  
  
d)

|

provvede affinché i casi di crimini di guerra, terrorismo, criminalità
organizzata, corruzione, crimini etnici, reati finanziari/economici e altri
reati gravi siano adeguatamente investigati, perseguiti, giudicati e puniti
conformemente alla legge applicabile, eventualmente anche da inquirenti,
magistrati e giudici internazionali che si associno a inquirenti, magistrati e
giudici kosovari o che agiscano in indipendenza, eventualmente anche creando
strutture di cooperazione e di coordinamento fra polizia e autorità
giudiziarie;  
  
---|---  
  
e)

|

contribuisce a rafforzare la cooperazione e il coordinamento in tutto l’iter
giudiziario, soprattutto per quanto riguarda la criminalità organizzata;  
  
---|---  
  
f)

|

contribuisce alla lotta contro la corruzione, la frode e la criminalità
finanziaria;  
  
---|---  
  
g)

|

contribuisce all’attuazione della strategia e del piano d’azione
anticorruzione per il Kosovo;  
  
---|---  
  
h)

|

assume altre responsabilità, in indipendenza o a sostegno delle competenti
autorità kosovare, al fine di mantenere e promuovere lo stato di diritto e
l’ordine e la sicurezza pubblici, in consultazione con le pertinenti strutture
del Consiglio;  
  
---|---  
  
i)

|

assicura che tutte le sue attività rispettino le norme internazionali in
materia di diritti umani e di integrazione di genere».  
  
---|---  
  
12

|

L’articolo 8, paragrafo 5, della medesima azione comune definiva le funzioni
del capomissione nei termini seguenti:

«Il capomissione è responsabile dell’esecuzione del bilancio dell’EULEX KOSOVO
e a tal fine firma un contratto con la Commissione».  
  
---|---  
  
13

|

L’articolo 11 dell’azione comune 2008/124, intitolato «Catena di comando»,
così prevedeva:

«1. L’EULEX KOSOVO dispone di una catena di comando unificata, in quanto
operazione di gestione delle crisi.

2\. Il CPS, sotto la responsabilità del Consiglio e dell’AR, esercita il
controllo politico e la direzione strategica dell’EULEX KOSOVO.

3\. (…) [I]l comandante civile dell’operazione, sotto il controllo politico e
la direzione strategica del CPS e l’autorità generale dell’AR, è il comandante
dell’EULEX KOSOVO a livello strategico e, in quanto tale, impartisce
istruzioni al capomissione e gli fornisce consulenza e sostegno tecnico.

(...)».  
  
---|---  
  
14

|

Ai sensi dell’articolo 16, paragrafi da 2 a 4, di tale azione comune, relativo
alle disposizioni finanziarie:

«2. Tutte le spese sono gestite secondo le regole e le procedure applicabili
al bilancio generale dell’UE.

3\. Con l’approvazione della Commissione il capomissione può concludere
accordi tecnici con gli Stati membri dell’[Unione], con gli Stati terzi
partecipanti e altri attori internazionali stanziati in Kosovo per quanto
riguarda la fornitura di equipaggiamento, servizi e locali all’EULEX KOSOVO.
(…).

4\. Il capomissione riferisce dettagliatamente alla Commissione ed è soggetto
a supervisione da parte della stessa sulle attività intraprese nell’ambito del
suo contratto».  
  
---|---  
  
Fatti

15

|

I fatti all’origine della controversia sono descritti ai punti da 2 a 7
dell’ordinanza impugnata nei termini seguenti:  
  
---|---  
  
16

|

Occorre precisare che il bando di gara indicava che l’appalto in questione si
inseriva nel programma dell’azione comune 2008/124 e che era descritto come
segue: «Fornitura di servizio elicotteristico su base 24/7 nella regione del
Kosovo e stati limitrofi per Search & Rescue e voli di evacuazione medica
(Medevac) così come voli a supporto di ogni operazione della Missione, tipo
trasporto di ufficiali di polizia, sorveglianza aerea ed altre operazioni
correlate alla Missione. (…)».  
  
---|---  
  
Procedimento dinanzi al Tribunale e ordinanza impugnata

17

|

Con atto depositato nella cancelleria del Tribunale il 23 maggio 2012
l’Elitaliana ha proposto un ricorso diretto ad ottenere, da un lato,
l’annullamento dei provvedimenti controversi e, dall’altro, la condanna
dell’Eulex Kosovo al risarcimento del danno subìto dalla ricorrente a causa di
tali provvedimenti.  
  
---|---  
  
18

|

Nell’ambito di tale procedimento l’Eulex Kosovo ha sollevato un’eccezione di
irricevibilità conformemente all’articolo 114, paragrafo 1, del regolamento di
procedura del Tribunale, vertente, da un lato, sul fatto che il ricorso di
annullamento dell’Elitaliana non poteva essere diretto contro l’Eulex Kosovo,
poiché essa, non godendo dello status di organismo indipendente, era priva di
legittimazione passiva, e, dall’altro, sull’incompetenza del Tribunale, tenuto
conto della circostanza che i provvedimenti controversi erano stati adottati
sulla base delle disposizioni del Trattato FUE relative alla politica estera e
di sicurezza comune (PESC).  
  
---|---  
  
19

|

Ai punti da 19 a 37 dell’ordinanza impugnata il Tribunale ha accolto
l’eccezione di irricevibilità sollevata dall’Eulex Kosovo e ha pertanto
respinto il ricorso proposto dall’Elitaliana.  
  
---|---  
  
20

|

Ai punti da 19 a 25 dell’ordinanza impugnata il Tribunale ha in primo luogo
esaminato se l’Eulex Kosovo costituisse un «organo o organismo dell’Unione» ai
sensi dell’articolo 263, primo comma, TFUE e potesse, per questo, essere
dotato di legittimazione passiva nella causa dinanzi ad esso pendente.  
  
---|---  
  
21

|

Dopo aver analizzato il tenore degli articoli 1, paragrafo 1, 6, 7, paragrafi
1 e 2, nonché 11 dell’azione comune 2008/124, al punto 26 dell’ordinanza
impugnata il Tribunale ha concluso quanto segue:  
  
---|---  
  
22

|

Avendo rilevato, in secondo luogo, al punto 27 dell’ordinanza impugnata, che
l’Elitaliana chiedeva l’annullamento dei provvedimenti adottati dall’Eulex
Kosovo in sede di aggiudicazione dell’appalto controverso, al punto 31 di tale
ordinanza il Tribunale ha considerato, da un lato, che in forza degli articoli
8, paragrafo 5, e 16, paragrafo 2, dell’azione comune 2008/124, il
capomissione era responsabile dell’esecuzione del bilancio dell’Eulex Kosovo e
sottoscriveva a tal fine un contratto con la Commissione e, dall’altro, che le
spese dovevano essere gestite «secondo le regole e le procedure comunitarie
applicabili al bilancio generale dell’UE». Da tali elementi il Tribunale ha
dedotto che la Commissione aveva delegato talune funzioni di esecuzione del
bilancio dell’Eulex Kosovo al capo di tale missione.  
  
---|---  
  
23

|

Al punto 34 dell’ordinanza impugnata, il Tribunale ne ha concluso che «[a]lla
luce di tali circostanze, occorre considerare che gli atti adottati dal capo
dell’Eulex Kosovo nell’ambito del procedimento di aggiudicazione dell’appalto
in questione sono imputabili alla Commissione, legittimata passiva ai sensi
dell’articolo 263, primo comma, TFUE. Tali atti sono suscettibili di un
controllo giurisdizionale conforme alle prescrizioni del principio generale,
fatto valere dalla [Elitaliana], secondo il quale ogni atto adottato da un
organo o da un organismo dell’Unione destinato a produrre effetti giuridici
nei confronti di terzi deve essere suscettibile di controllo giurisdizionale».
Tali considerazioni hanno indotto il Tribunale, al punto 35 dell’ordinanza
impugnata, a dichiarare che «[d]i conseguenza, l’Eulex Kosovo è priva di
legittimazione passiva».  
  
---|---  
  
24

|

In terzo luogo, il Tribunale ha esaminato l’argomento dell’Elitaliana secondo
il quale, nel caso in cui all’Eulex Kosovo non fosse riconosciuta la
legittimazione passiva, sarebbe sempre possibile per il giudice adito
rimediare a tale errore considerando legittimato passivo l’autore dell’atto
impugnato.  
  
---|---  
  
25

|

Al punto 39 dell’ordinanza impugnata, il Tribunale ha accertato che, nel caso
di specie, la designazione dell’Eulex Kosovo nel ricorso come legittimata
passiva non costituiva un errore, poiché dal contenuto del ricorso risultava
chiaramente che l’Elitaliana riteneva che l’Eulex Kosovo fosse, ai sensi
dell’articolo 263, primo comma, TFUE, un «organo o organismo dell’Unione» e
che, in ogni caso, nessun elemento contenuto in tale ricorso consentiva di
considerare che la ricorrente avesse proposto il suo ricorso contro un ente
diverso dall’Eulex Kosovo.  
  
---|---  
  
26

|

In quarto luogo, il Tribunale ha esaminato se l’Elitaliana potesse utilmente
invocare il beneficio dell’errore scusabile, come da essa sostenuto sulla base
della giurisprudenza della Corte e del Tribunale, in virtù della quale la
sussistenza di un tale errore sarebbe riconosciuta qualora l’istituzione
interessata abbia assunto un comportamento tale da ingenerare, da solo o in
modo determinante, una comprensibile confusione nel soggetto in buona fede,
che ha dato prova di tutta la diligenza che si richiede da un operatore
normalmente accorto.  
  
---|---  
  
27

|

Per quanto riguarda quest’ultimo motivo dedotto dalla ricorrente, il Tribunale
ha anzitutto accertato, al punto 41 dell’ordinanza impugnata, che nessuno dei
documenti relativi all’appalto di cui trattasi indicava un soggetto contro il
quale potesse essere proposto un ricorso. Il Tribunale ne ha dedotto che,
«considerato il rapporto giuridico complesso che caratterizza, nell’ambito di
tale procedura, la relazione tra l’Eulex Kosovo e il suo capo, da un lato, e
la Commissione e il Consiglio, dall’altro, per la ricorrente era
innegabilmente difficile identificare la parte a cui le misure [controverse]
fossero imputabili e che fosse dotata di legittimazione passiva».  
  
---|---  
  
28

|

Successivamente, al punto 42 dell’ordinanza impugnata, il Tribunale ha
tuttavia constatato che, secondo la giurisprudenza invocata dall’Elitaliana,
la sussistenza di un errore scusabile poteva avere unicamente come conseguenza
la possibilità per il giudice adito di considerare il ricorso ricevibile
nonostante la sua tardività. Esso ha rilevato che, poiché il ricorso
dell’Elitaliana era stato proposto entro i termini impartiti, tale
giurisprudenza non trovava applicazione nel caso di specie.  
  
---|---  
  
29

|

Al punto 43 dell’ordinanza impugnata il Tribunale ha osservato che dall’atto
di ricorso emergeva che l’Elitaliana aveva considerato che l’Eulex Kosovo
fosse un organo o organismo, e aveva indirizzato inequivocabilmente il suo
ricorso contro tale ente, sebbene la lettura dell’azione comune 2008/124
avrebbe consentito alla ricorrente di evitare di commettere tale errore.  
  
---|---  
  
30

|

In quinto e ultimo luogo, al punto 45 dell’ordinanza impugnata il Tribunale ha
concluso il suo esame come segue:  
  
---|---  
  
Procedimento dinanzi alla Corte e conclusioni delle parti

Procedimento dinanzi alla Corte

31

|

Con decisione del 24 giugno 2014 la Corte ha assegnato la causa alla Quinta
Sezione e ha deciso di statuire senza procedere all’udienza di discussione.
L’avvocato generale ha presentato le sue conclusioni all’udienza del 4
dicembre 2014.  
  
---|---  
  
32

|

Con ordinanza del 10 febbraio 2015 la Corte ha disposto la riapertura della
fase orale e lo svolgimento di un’udienza. Le parti, nonché, conformemente
all’articolo 24, secondo comma, dello Statuto della Corte di giustizia
dell’Unione europea, la Commissione e il Consiglio, sono stati invitati a
prendere posizione sulla questione se il Tribunale e la Corte di giustizia
fossero competenti a conoscere della presente causa, prendendo in
considerazione le disposizioni in materia di PESC contenute nel titolo V, capo
2, sezione 1, del Trattato UE e quelle di cui all’articolo 275 TFUE.  
  
---|---  
  
33

|

In seguito all’udienza di discussione del 25 marzo 2015 e alla presentazione
delle conclusioni dell’avvocato generale all’udienza del 21 maggio 2015 è
stata chiusa la fase orale.  
  
---|---  
  
Conclusioni delle parti

34

|

Con la sua impugnazione l’Elitaliana chiede alla Corte di annullare
l’ordinanza impugnata. Nel caso in cui la causa sia matura per la decisione,
l’Elitaliana chiede che venga accolto il ricorso di primo grado e che l’Eulex
Kosovo sia condannata alle spese processuali. Nel caso in cui la Corte ritenga
che la causa non sia matura per la decisione, la ricorrente chiede che sia
rinviata dinanzi al Tribunale.  
  
---|---  
  
35

|

L’Eulex Kosovo chiede il rigetto dell’impugnazione e la condanna
dell’Elitaliana alle spese.  
  
---|---  
  
Sull’impugnazione

36

|

In via preliminare occorre rilevare che il Tribunale non ha esaminato la
questione sollevata dall’Eulex Kosovo relativa alla competenza dei giudici
dell’Unione a conoscere della causa alla luce delle disposizioni dei Trattati
in materia di PESC, ma ha statuito sull’eccezione di irricevibilità connessa
all’assenza di legittimazione passiva in capo all’Eulex Kosovo.  
  
---|---  
  
37

|

Quando la questione della competenza della Corte a conoscere di una
controversia è di ordine pubblico, tale questione può essere esaminata in
qualsiasi momento dalla Corte, anche d’ufficio (v., in tal senso, sentenza
Commissione/Cipro, C‑340/10, EU:C:2012:143, punto 20).  
  
---|---  
  
38

|

Nel caso di specie occorre sollevare d’ufficio tale questione, che è stata
oggetto della riapertura della fase orale, ed esaminarla per prima.  
  
---|---  
  
Argomenti delle parti

39

|

Il Consiglio, la Commissione e l’Elitaliana ritengono che la Corte sia
competente a conoscere della presente causa.  
  
---|---  
  
40

|

L’Eulex Kosovo sostiene che la Corte è competente a conoscere dello status e
dell’attività del Consiglio e della Commissione, ma che non lo è relativamente
allo status e all’attività dell’Eulex Kosovo.  
  
---|---  
  
Giudizio della Corte

41

|

Si deve osservare che, a norma dell’articolo 24, paragrafo 1, secondo comma,
ultima frase, TUE, e dell’articolo 275, primo comma, TFUE, la Corte non è in
linea di principio competente per quanto riguarda le disposizioni relative
alle PESC nonché gli atti adottati sulla base di queste ultime (sentenza
Parlamento/Consiglio, C‑658/11, EU:C:2014:2025, punto 69).  
  
---|---  
  
42

|

Tuttavia, i citati articoli 24, paragrafo 1, secondo comma, ultima frase, e
275, primo comma, introducono una deroga alla regola della competenza generale
che l’articolo 19 TUE conferisce alla Corte per assicurare il rispetto del
diritto nell’interpretazione e nell’applicazione dei trattati, e devono dunque
essere interpretati restrittivamente (sentenza Parlamento/Consiglio, C‑658/11,
EU:C:2014:2025, punto 70).  
  
---|---  
  
43

|

In forza dell’articolo 41, paragrafo 2, primo comma, TUE, le «spese operative
cui dà luogo l’attuazione del (…) capo [relativo alle disposizioni specifiche
sulla PESC] sono (…) a carico del bilancio dell’Unione, eccetto le spese
derivanti da operazioni che hanno implicazioni nel settore militare o della
difesa, e a meno che il Consiglio, deliberando all’unanimità, decida
altrimenti».  
  
---|---  
  
44

|

Tale disposizione è sostanzialmente rammentata all’articolo 4, paragrafo 2,
lettera a), del regolamento finanziario.  
  
---|---  
  
45

|

Conformemente agli articoli 17 TUE e 317 TFUE, spetta alla Commissione dare
esecuzione al bilancio dell’Unione.  
  
---|---  
  
46

|

Dall’articolo 16, paragrafo 2, dell’azione comune 2008/124 risulta che
«[t]utte le spese» della missione Eulex Kosovo «sono gestite secondo le regole
e le procedure applicabili al bilancio generale dell’UE».  
  
---|---  
  
47

|

Nella fattispecie è pacifico che la missione Eulex Kosovo è una missione
civile e che si era previsto di porre le spese relative al servizio di
supporto elicotteristico della missione Eulex Kosovo a carico del bilancio
dell’Unione.  
  
---|---  
  
48

|

Pertanto, i provvedimenti controversi di cui si è chiesto l’annullamento a
causa di una violazione delle norme applicabili agli appalti pubblici
dell’Unione riguardavano l’aggiudicazione di un appalto pubblico che ha
generato spese a carico del bilancio dell’Unione. Ne consegue che l’appalto in
questione rientra nell’ambito di applicazione delle disposizioni del
regolamento finanziario.  
  
---|---  
  
49

|

Tenuto conto delle circostanze del caso di specie, non si può considerare che
la portata della limitazione a carattere derogatorio della competenza della
Corte, prevista dall’articolo 24, paragrafo 1, secondo comma, ultima frase,
TUE e dall’articolo 275 TFUE si estenda fino ad escludere che la Corte sia
competente a interpretare ed applicare le disposizioni del regolamento
finanziario in materia di aggiudicazione degli appalti pubblici.  
  
---|---  
  
50

|

Di conseguenza il Tribunale, e in caso d’impugnazione la Corte, sono
competenti a conoscere della presente controversia.  
  
---|---  
  
Sul primo e sul secondo motivo, vertenti sul fatto che il Tribunale avrebbe
dovuto riconoscere all’Eulex Kosovo la qualità di «organo o organismo
dell’Unione », ai sensi dell’articolo 263 TFUE, e sull’errata assimilazione
dell’Eulex Kosovo a una delegazione dell’Unione

Argomenti delle parti

51

|

Con il primo e il secondo motivo, che occorre esaminare congiuntamente,
l’Elitaliana, in primo luogo, lamenta che il Tribunale ha commesso un errore
di diritto, dichiarando al punto 26 dell’ordinanza impugnata che «l’Eulex
Kosovo è carente di personalità giuridica e non è previsto che essa possa
essere parte di una causa dinanzi agli organi giurisdizionali dell’Unione»,
considerazione che l’ha indotto a concludere che l’Eulex Kosovo non
costituisse un «organo o organismo dell’Unione», ai sensi dell’articolo 263,
primo comma, TFUE. L’Elitaliana sostiene che il Tribunale è incorso in errore
non applicando la giurisprudenza risultante dalla sentenza Les
Verts/Parlamento (294/83, EU:C:1986:166). A tale titolo l’Elitaliana segnala
che gli articoli 8 e 16 dell’azione comune 2008/124 hanno attribuito al
capomissione la rappresentanza e la connessa responsabilità giuridica degli
atti dell’Eulex Kosovo nonché un’autonomia finanziaria. Essa ne conclude che
tale ente era un «autonomo centro di imputazione di diritti e di doveri», il
che gli conferiva, per questo, personalità giuridica e, di conseguenza, la
qualità di organo o organismo dell’Unione.  
  
---|---  
  
52

|

L’Elitaliana sostiene in secondo luogo che, ai punti da 27 a 35 dell’ordinanza
impugnata, il Tribunale ha assimilato erroneamente l’Eulex Kosovo a una
delegazione, per trarne la conclusione che gli atti adottati nell’ambito
dell’appalto pubblico erano imputabili alla Commissione.  
  
---|---  
  
53

|

L’Eulex Kosovo chiede il rigetto di questi due motivi.  
  
---|---  
  
Giudizio della Corte

54

|

Per quanto concerne la qualità di organo o organismo dell’Unione che, come
lamenta la ricorrente, il Tribunale ha negato all’Eulex Kosovo, occorre
osservare che l’articolo 263 TFUE prevede che la Corte eserciti un controllo
di legittimità sugli atti di tali organi o organismi destinati a produrre
effetti giuridici.  
  
---|---  
  
55

|

Come rilevato dal Tribunale ai punti 24 e 25 dell’ordinanza impugnata, diverse
disposizioni dell’azione comune 2008/124, in particolare l’articolo 11,
paragrafo 2, della stessa, evidenziano che il controllo politico e la
direzione strategica dell’Eulex Kosovo erano esercitati non in maniera
autonoma dalla missione, ma dal comitato politico e di sicurezza (CPS), che
esercita esso stesso tali controllo e direzione sotto la responsabilità del
Consiglio e dell’Alto rappresentante dell’Unione per gli affari esteri e la
politica di sicurezza comune (AR).  
  
---|---  
  
56

|

Per quanto riguarda il settore del bilancio e finanziario, dall’articolo 8,
paragrafo 5, dell’azione comune 2008/124 risulta che il capomissione «è
responsabile dell’esecuzione del bilancio dell’EULEX KOSOVO e a tal fine firma
un contratto con la Commissione». L’articolo 16, paragrafo 3, di tale azione
comune prevedeva inoltre che «[c]on l’approvazione della Commissione il
capomissione può concludere accordi tecnici con gli Stati membri
dell’[Unione], con gli Stati terzi partecipanti e altri attori internazionali
stanziati in Kosovo per quanto riguarda la fornitura di equipaggiamento,
servizi e locali all’EULEX KOSOVO». L’articolo 16, paragrafo 4, della suddetta
azione comune stabiliva a sua volta che «[i]l capomissione riferisce
dettagliatamente alla Commissione ed è soggetto a supervisione da parte della
stessa sulle attività intraprese nell’ambito del suo contratto».  
  
---|---  
  
57

|

Ne discende che, sebbene il capomissione fosse qualificato dall’azione comune
2008/124 come «responsabile» dell’esecuzione del bilancio dell’Unione, resta
il fatto che le sue competenze in materia finanziaria e di bilancio erano
esercitate sotto il controllo e l’autorità della Commissione. Tali elementi
hanno indotto il Tribunale a considerare correttamente, al punto 36
dell’ordinanza impugnata, che, in tale materia, il capomissione disponeva di
poteri delimitati e che era in realtà soltanto dotato di «una capacità
giuridica strettamente limitata da un punto di vista sostanziale»,
contrariamente alle affermazioni della ricorrente secondo cui l’Eulex Kosovo
era «certamente dotato di personalità giuridica in quanto autonomo centro di
imputazione di diritti e di doveri».  
  
---|---  
  
58

|

Dalle considerazioni che precedono emerge che il Tribunale ha dichiarato
correttamente che l’Eulex Kosovo non poteva essere considerata come dotata di
personalità giuridica, in quanto l’azione comune 2008/124 qualificava tale
ente come «missione» e poiché, da un lato, in materia politica e strategica
detta missione era posta sotto l’autorità e il controllo del Consiglio e
dell’AR e, dall’altro, in materia finanziaria e di bilancio il capomissione
esercitava le proprie competenze sotto il controllo e l’autorità della
Commissione.  
  
---|---  
  
59

|

Pertanto, al punto 26 dell’ordinanza impugnata il Tribunale non ha commesso
errori di diritto nel considerare, da un lato, che l’Eulex Kosovo era carente
di personalità giuridica e, dall’altro, che non era previsto che essa potesse
essere parte di una causa dinanzi agli organi giurisdizionali dell’Unione.
Tali elementi hanno portato il Tribunale a dedurre correttamente che l’Eulex
Kosovo era una missione la cui durata era limitata, che non poteva essere un
«organo o organismo» ai sensi dell’articolo 263, paragrafo 1, TFUE.  
  
---|---  
  
60

|

Per quanto concerne la censura formulata dalla ricorrente relativamente
all’errore che il Tribunale avrebbe commesso nel considerare che l’Eulex
Kosovo ha adottato i provvedimenti controversi nell’ambito di una delegazione,
essa va respinta per le ragioni di seguito esposte.  
  
---|---  
  
61

|

Conformemente all’articolo 53 bis del regolamento finanziario, quando la
Commissione esegue il bilancio in modo centralizzato, le funzioni di
esecuzione possono essere espletate indirettamente, secondo le disposizioni
degli articoli da 54 a 57 di tale regolamento. L’articolo 54 di detto
regolamento precisa, al paragrafo 2, lettera d), che la Commissione, quando
esegue il bilancio mediante gestione centralizzata indiretta ai sensi
dell’articolo 53 bis, può delegare funzioni implicanti l’esercizio di potestà
pubbliche e in particolare funzioni d’esecuzione del bilancio a persone
incaricate di attuare azioni specifiche di cui al titolo V del Trattato UE.  
  
---|---  
  
62

|

Nella fattispecie, l’articolo 8, paragrafo 5, e l’articolo 16, paragrafo 4,
dell’azione comune 2008/124 prevedono che il capomissione è responsabile
dell’esecuzione del bilancio dell’Eulex Kosovo e che a tal fine firma un
contratto con la Commissione. Nell’ambito dell’esecuzione di tale contratto,
il capomissione Eulex Kosovo è tenuto a riferire dettagliatamente alla
Commissione ed è soggetto a supervisione da parte della stessa sulle attività
intraprese nell’ambito del suo contratto.  
  
---|---  
  
63

|

Dai due punti precedenti della presente sentenza risulta che, come giustamente
rilevato dal Tribunale ai punti 31 e 32 dell’ordinanza impugnata, mediante il
contratto sottoscritto con il capomissione e in forza dell’articolo 54,
paragrafo 2, lettera d), del regolamento finanziario, la Commissione ha
delegato a quest’ultimo il suo potere di esecuzione del bilancio. Nell’ambito
di tale delega, il capo della missione Eulex Kosovo, in qualità di delegato
della Commissione, è tenuto a rispettare le regole di bilancio del diritto
dell’Unione, ivi comprese le regole che disciplinano l’aggiudicazione degli
appalti pubblici, come previste al titolo V della prima parte del regolamento
finanziario.  
  
---|---  
  
64

|

A tale proposito, al punto 33 dell’ordinanza impugnata, il Tribunale ha
rammentato il principio secondo il quale gli atti adottati in forza dei poteri
delegati sono normalmente attribuiti all’istituzione delegante, alla quale
spetta difendere in giudizio l’atto di cui trattasi.  
  
---|---  
  
65

|

Contrariamente a quanto afferma la ricorrente e come rilevato dall’avvocato
generale ai paragrafi 62 e 63 delle sue conclusioni del 4 dicembre 2014,
sebbene il punto 33 dell’ordinanza impugnata faccia riferimento a una
decisione del Tribunale riguardante una delegazione dell’Unione, ossia un ente
istituito conformemente all’articolo 221 TFUE per assicurare la rappresentanza
dell’Unione, nel caso di specie la delegazione dell’Unione in Montenegro, tale
punto non può essere interpretato nel senso che il Tribunale abbia ivi
considerato che l’Eulex Kosovo dovesse essere assimilata a un tale ente, ma si
limita a ricordare un principio di diritto del quale il Tribunale si è avvalso
in tale decisione.  
  
---|---  
  
66

|

Risulta da quanto precede che il Tribunale ha concluso correttamente, ai punti
34 e 35 dell’ordinanza impugnata, che gli atti adottati dall’Eulex Kosovo
nell’ambito del procedimento dell’appalto in questione erano imputabili alla
Commissione e che, per questo, l’Eulex Kosovo non era dotata della
legittimazione passiva.  
  
---|---  
  
67

|

A tale proposito occorre sottolineare che l’Elitaliana erra nel sostenere che
il difetto di legittimazione passiva dell’Eulex Kosovo sarebbe tale da
contrastare con i principi rammentati dalla Corte nella sentenza Les
Verts/Parlamento (294/83, EU:C:1986:166), secondo i quali il sistema del
Trattato deve consentire di proporre un ricorso diretto contro tutte le
disposizioni adottate dalle istituzioni e miranti a produrre effetti
giuridici. Infatti, come giustamente rilevato dal Tribunale al punto 34
dell’ordinanza impugnata, i provvedimenti controversi erano suscettibili di un
controllo giurisdizionale, a condizione tuttavia che non fosse l’Eulex Kosovo,
bensì la Commissione, in qualità di autorità delegante, a essere citata
nell’atto di ricorso diretto segnatamente all’annullamento di tali
provvedimenti.  
  
---|---  
  
68

|

Alla luce delle considerazioni che precedono, il primo e il secondo motivo
d’impugnazione devono essere respinti in quanto infondati.  
  
---|---  
  
Sul terzo motivo, vertente su un errore di diritto del Tribunale consistente
nell’aver negato l’esistenza di un errore scusabile dell’Elitaliana

Argomenti delle parti

69

|

Il terzo motivo sviluppato dall’Elitaliana, che riguarda il ragionamento del
Tribunale relativo all’errore scusabile, si articola in due parti.  
  
---|---  
  
70

|

Con la prima parte del terzo motivo l’Elitaliana lamenta che il Tribunale, al
punto 42 dell’ordinanza impugnata, ha erroneamente limitato il beneficio
dell’errore scusabile ai soli casi in cui la parte che se ne avvale chiede di
evitare le conseguenze connesse al mancato rispetto di un termine processuale.  
  
---|---  
  
71

|

Con la seconda parte del terzo motivo l’Elitaliana adduce l’esistenza di una
contraddizione nella motivazione tra i punti 41 e 43 dell’ordinanza impugnata,
in quanto il Tribunale avrebbe ammesso, da un lato, che il rapporto giuridico
complesso dell’appalto in questione rendeva difficile identificare la parte a
cui le misure controverse erano imputabili, e, dall’altro, che le disposizioni
dell’azione comune 2008/124 erano sufficientemente chiare perché la ricorrente
non commettesse l’errore di ritenere che l’Eulex Kosovo costituisse un
«organ[o] o organism[o] dell’Unione», ai sensi dell’articolo 263 TFUE.  
  
---|---  
  
Giudizio della Corte

72

|

Per quanto riguarda la prima parte di tale motivo, va osservato che, in
applicazione dell’articolo 21 dello Statuto della Corte di giustizia, i
ricorsi proposti contro gli atti delle istituzioni dell’Unione devono essere
formalmente diretti avverso l’istituzione alla quale l’atto controverso è
imputabile.  
  
---|---  
  
73

|

In primo luogo la Corte ha ammesso che la designazione nell’atto di ricorso di
un convenuto diverso dall’autore dell’atto impugnato non comporta
l’irricevibilità del ricorso se quest’ultimo contiene elementi che consentano
di individuare senza ambiguità la parte contro la quale esso è proposto, come
l’indicazione dell’atto impugnato e quella dell’autore di tale atto (v., in
tal senso, ordinanza Commissione/BEI, 85/86, EU:C:1986:292, punto 6). Quando
il ricorso è diretto contro una persona diversa da quella alla quale è
imputabile l’atto oggetto del ricorso medesimo, la Corte non può disattendere
la volontà manifesta del ricorrente né sostituirsi a essa, e non può fare
altro che dichiarare il ricorso irricevibile.  
  
---|---  
  
74

|

Orbene, nel caso di specie, al punto 39 dell’ordinanza impugnata il Tribunale
ha rilevato, da un lato, che il ricorso dell’Elitaliana era diretto senza
alcuna ambiguità contro l’Eulex Kosovo, che secondo la ricorrente possedeva la
qualità di «organo o organismo dell’Unione», ai sensi dell’articolo 263, primo
comma, TFUE e, dall’altro, che la ricorrente non aveva mai proposto un ricorso
contro una parte diversa dall’Eulex Kosovo. In tale contesto, il Tribunale ha
dichiarato correttamente che la giurisprudenza richiamata al punto precedente
della presente sentenza non era applicabile e che non spettava a lui
individuare la parte contro la quale il ricorso avrebbe dovuto essere diretto.  
  
---|---  
  
75

|

In secondo luogo, il Tribunale ha indicato correttamente, da un lato, al punto
42 dell’ordinanza impugnata, che la giurisprudenza invocata dalla ricorrente,
ossia precisamente il punto 19 della sentenza Schertzer/Parlamento (25/68,
EU:C:1977:158), relativa all’errore scusabile, poteva avere come unica
conseguenza la possibilità che un ricorso proposto oltre i termini processuali
previsti a tal fine non fosse dichiarato irricevibile, per dedurne,
dall’altro, implicitamente ma necessariamente, che l’invocazione dell’errore
scusabile era nella fattispecie inutile, in quanto, come constatato dal
Tribunale, «nel caso di specie, [era] pacifico che la ricorrente [aveva]
rispettato il termine per proporre ricorso», e che la ricorrente non aveva mai
proposto un ricorso contro una parte diversa dall’Eulex Kosovo.  
  
---|---  
  
76

|

La prima parte di tale motivo deve di conseguenza essere respinta in quanto
infondata.  
  
---|---  
  
77

|

Per quanto concerne la seconda parte del terzo motivo dedotto dall’Elitaliana
a sostegno della sua impugnazione, occorre rilevare che al punto 41
dell’ordinanza impugnata il Tribunale ha ammesso l’esistenza di difficoltà
nell’identificare la parte a cui le misure in argomento erano imputabili, per
concludere al punto 43 dell’ordinanza impugnata che, nonostante tali
difficoltà, la ricorrente avrebbe potuto evitare di commettere l’errore di
dirigere il suo ricorso contro l’Eulex Kosovo.  
  
---|---  
  
78

|

Tale censura, destinata a rimettere in discussione la non scusabilità
dell’errore commesso, dev’essere senz’altro respinta, in quanto è diretta
contro una motivazione sovrabbondante dell’ordinanza e non può quindi
comportare il suo annullamento (v., in tal senso, sentenza Aéroports de
Paris/Commissione, C‑82/01 P, EU:C:2002:617, punti 41 e 67 nonché
giurisprudenza ivi citata). Infatti, il Tribunale ha correttamente
considerato, per le ragioni già esposte al punto 75 della presente sentenza,
che nel caso di specie l’invocazione dell’errore scusabile era inutile.  
  
---|---  
  
79

|

Poiché la seconda parte del terzo motivo dev’essere dichiarata inconferente,
il terzo motivo va respinto in quanto in parte infondato e in parte
inconferente.  
  
---|---  
  
80

|

Dato che nessuno dei motivi dedotti dall’Elitaliana a sostegno della sua
impugnazione può trovare accoglimento, questa dev’essere respinta
integralmente.  
  
---|---  
  
Sulle spese

81

|

Ai sensi dell’articolo 138, paragrafo 1, del regolamento di procedura della
Corte, applicabile al procedimento d’impugnazione in forza dell’articolo 184,
paragrafo 1, del medesimo regolamento, la parte soccombente è condannata alle
spese se ne è stata fatta domanda. Poiché l’Elitaliana è rimasta soccombente,
occorre condannarla alle spese del presente procedimento, conformemente alla
domanda dell’Eulex Kosovo.  
  
---|---  
|

Per questi motivi, la Corte (Quinta Sezione) dichiara e statuisce:  
  
---|---  
|  |

1)

|

L’impugnazione è respinta.  
  
---|---  
|  |

2)

|

L’Elitaliana SpA è condannata alle spese.  
  
---|---  
|

Firme  
  
---|---  
  
* * *

( * ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

