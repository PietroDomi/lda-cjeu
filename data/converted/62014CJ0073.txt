

SENTENZA DELLA CORTE (Grande Sezione)

6 ottobre 2015 ( * )

«Ricorso di annullamento — Convenzione delle Nazioni Unite sul diritto del
mare — Tribunale internazionale del diritto del mare — Pesca illegale, non
dichiarata e non regolamentata — Procedura di parere consultivo —
Presentazione da parte della Commissione europea di una dichiarazione scritta
in nome dell’Unione europea — Mancata approvazione previa del contenuto di
tale dichiarazione da parte del Consiglio dell’Unione europea — Articoli 13,
paragrafo 2, TUE, 16 TUE e 17, paragrafo 1, TUE — Articoli 218, paragrafo 9,
TFUE e 335 TFUE — Rappresentanza dell’Unione europea — Principi di
attribuzione di competenze e dell’equilibrio istituzionale — Principio di
leale cooperazione»

Nella causa C‑73/14,

avente ad oggetto il ricorso di annullamento, ai sensi dell’articolo 263 TFUE,
proposto il 10 febbraio 2014,

Consiglio dell’Unione europea, rappresentato da A. Westerhof Löfflerová, E.
Finnegan e R. Liudvinaviciute-Cordeiro, in qualità di agenti,

ricorrente,

sostenuto da:

Repubblica ceca, rappresentata da M. Smolek, E. Ruffer, J. Vláčil e M.
Hedvábná, in qualità di agenti;

Repubblica ellenica, rappresentata da G. Karipsiadis e K. Boskovits, in
qualità di agenti, con domicilio eletto in Lussemburgo;

Regno di Spagna, rappresentato da M. Sampol Pucurull, in qualità di agente;

Repubblica francese, rappresentata da G. de Bergues, D. Colas, F. Fize e N.
Rouam, in qualità di agenti;

Repubblica di Lituania, rappresentata da D. Kriaučiūnas e G. Taluntytė, in
qualità di agenti;

Regno dei Paesi Bassi, rappresentato da M. Bulterman, M. Gijzen e M. de Ree,
in qualità di agenti;

Repubblica d’Austria, rappresentata da C. Pesendorfer e G. Eberhard, in
qualità di agenti;

Repubblica portoghese, rappresentata da L. Inez Fernandes e da M.L. Duarte, in
qualità di agenti;

Repubblica di Finlandia, rappresentata da J. Heliskoski e H. Leppo, in qualità
di agenti;

Regno Unito di Gran Bretagna e Irlanda del Nord, rappresentato da E. Jenkinson
e M. Holt, in qualità di agenti, assistiti da J. Holmes, barrister,

intervenienti

contro

Commissione europea, rappresentata da K. Banks, A. Bouquet, E. Paasivirta e P.
Van Nuffel, in qualità di agenti, con domicilio eletto in Lussemburgo,

convenuta,

LA CORTE (Grande Sezione),

composta da V. Skouris, presidente, K. Lenaerts (relatore), vicepresidente, R.
Silva de Lapuerta, M. Ilešič, L. Bay Larsen, A. Ó Caoimh, J.-C. Bonichot, C.
Vajda, S. Rodin e K. Jürimäe, presidenti di sezione, J. Malenovský, J.L. da
Cruz Vilaça e F. Biltgen, giudici,

avvocato generale: E. Sharpston

cancelliere: L. Hewlett, amministratore principale

vista la fase scritta del procedimento e in seguito all’udienza del 14 aprile
2015,

sentite le conclusioni dell’avvocato generale, presentate all’udienza del 16
luglio 2015,

ha pronunciato la seguente

Sentenza

1

|

Con il suo ricorso, il Consiglio dell’Unione europea chiede l’annullamento
della decisione della Commissione europea del 29 novembre 2013 di presentare
«la dichiarazione scritta della Commissione europea in nome dell’Unione
europea» (in prosieguo: la «decisione impugnata») al Tribunale internazionale
del diritto del mare (in prosieguo: l’«ITLOS») nel procedimento n. 21.  
  
---|---  
  
Contesto normativo

Le disposizioni relative all’ITLOS

2

|

La convenzione delle Nazioni Unite sul diritto del mare, firmata a Montego Bay
il 10 dicembre 1982 ed entrata in vigore il 16 novembre 1994 (in prosieguo: la
«UNCLOS»), è stata approvata in nome della Comunità europea con la decisione
98/392/CE del Consiglio, del 23 marzo 1998, concernente la conclusione, da
parte della Comunità europea, della convenzione delle Nazioni Unite sul
diritto del mare del 10 dicembre 1982 e dell’accordo del 28 luglio 1994
relativo all’attuazione dell[a] parte XI della convenzione (GU L 179, pag. 1).  
  
---|---  
  
3

|

L’articolo 191 della UNCLOS dispone quanto segue:

«La Camera per la soluzione delle controversie sui fondi marini fornisce
pareri consultivi, su richiesta dell’Assemblea o del Consiglio, circa
questioni giuridiche che si presentano nel quadro delle loro attività. Tali
pareri sono forniti nel più breve tempo possibile».  
  
---|---  
  
4

|

Ai sensi dell’articolo 287, paragrafo 1, della UNCLOS:

«Al momento della firma, della ratifica o dell’adesione alla [UNCLOS] o in un
qualunque altro momento successivo, uno Stato è libero di scegliere, mediante
una dichiarazione scritta, uno o più dei seguenti mezzi per la soluzione delle
controversie relative all’interpretazione o all’applicazione della [UNCLOS]:

|

a)

|

[l’ITLOS] costituito conformemente all’allegato VI;  
  
---|---  
  
(...)».  
  
5

|

L’allegato VI della UNCLOS contiene lo statuto dell’ITLOS.  
  
---|---  
  
6

|

L’articolo 16 di tale statuto, intitolato «Regolamento [dell’ITLOS]», dispone
quanto segue:

«[L’ITLOS] determina con regolamento le modalità secondo le quali esercita le
sue funzioni. Esso disciplina in particolare la sua procedura».  
  
---|---  
  
7

|

Ai sensi dell’articolo 21 di detto statuto, intitolato «Competenza»:

«La competenza [dell’ITLOS] comprende tutte le controversie e tutte le domande
che gli sono presentate conformemente alla [UNCLOS] e tutte le questioni
specificamente previste in qualsiasi altro accordo che conferisca delle
competenze [all’ITLOS]».  
  
---|---  
  
8

|

Il regolamento del ITLOS, nella sua versione modificata del 17 marzo 2009,
determina, ai suoi articoli da 130 a 137, la «[p]rocedura consultiva» dinanzi
alla Camera per la soluzione delle controversie sui fondi marini.
Dall’articolo 133 di tale regolamento risulta che gli Stati parti della UNCLOS
e le organizzazioni intergovernative che possono fornire informazioni sulla
questione oggetto di una domanda di parere consultivo sono invitati a
presentare dichiarazioni scritte in merito a detta questione, nonché, nel caso
sia organizzata una fase orale, osservazioni orali nel corso di detta
procedura.  
  
---|---  
  
9

|

L’articolo 138 di detto regolamento dispone quanto segue:

«1. [L’ITLOS] può fornire un parere consultivo su una questione giuridica
qualora un accordo internazionale relativo agli obiettivi della [UNCLOS]
preveda espressamente la presentazione [all’ITLOS] della domanda di un parere
siffatto.

2\. La domanda di parere consultivo è trasmessa [all’ITLOS] da qualsiasi
organo a ciò autorizzato da tale accordo o sulla base di quest’ultimo.

3\. [L’ITLOS] applica mutatis mutandis gli articoli da 130 a 137».  
  
---|---  
  
Gli accordi internazionali in materia di pesca illegale, non dichiarata e non
regolamentata

10

|

Diverse disposizioni di accordi internazionali di cui l’Unione europea è parte
riguardano gli obblighi e le responsabilità rispettive dello Stato di bandiera
e degli Stati costieri in materia di pesca in alto mare o all’interno di una
zona economica esclusiva, e sono, a tale titolo, pertinenti in materia di
lotta contro la pesca illegale, non dichiarata e non regolamentata (in
prosieguo: la «pesca INN»), che mette in pericolo la conservazione e la
gestione degli stock ittici.  
  
---|---  
  
11

|

Ciò vale, in particolare, riguardo agli articoli 56, da 61 a 68, 73, 91, 94 e
da 116 a 120 della UNCLOS, agli articoli III, V, VI e VIII dell’accordo inteso
a favorire il rispetto delle misure internazionali di conservazione e di
gestione da parte dei pescherecci in alto mare, approvato il 24 novembre 1993
con la risoluzione 15/93 della ventisettesima sessione della conferenza
dell’Organizzazione delle Nazioni Unite per l’alimentazione e l’agricoltura
(in prosieguo: l’«accordo di conformità della FAO»), cui la Comunità ha
aderito in forza della decisione 96/428/CE del Consiglio, del 25 giugno 1996
(GU L 177, pag. 24), nonché agli articoli da 5 a 14 e da 17 a 21 dell’accordo
adottato il 4 agosto 1995 a New York (Stati Uniti d’America) ai fini
dell’applicazione delle disposizioni della convenzione delle Nazioni Unite sul
diritto del mare del 10 dicembre 1982 relative alla conservazione e alla
gestione degli stock ittici transzonali e degli stock ittici altamente
migratori (in prosieguo: l’«accordo delle Nazioni Unite sugli stock ittici»),
che è stato ratificato, in nome della Comunità, con la decisione 98/414/CE del
Consiglio, dell’8 giugno 1998 (GU L 189, pag. 14).  
  
---|---  
  
Gli accordi di partenariato tra l’Unione e taluni Stati costieri nel settore
della pesca

12

|

La Commissione subregionale della pesca (in prosieguo: la «SRFC») è
un’organizzazione intergovernativa per la cooperazione nel settore della pesca
istituita da una convenzione del 29 marzo 1985, che riunisce la Repubblica del
Capo Verde, la Repubblica della Gambia, la Repubblica di Guinea, la Repubblica
di Guinea-Bissau, la Repubblica islamica di Mauritania, la Repubblica del
Senegal e la Repubblica di Sierra Leone.  
  
---|---  
  
13

|

L’Unione ha concluso accordi di partenariato con diversi Stati membri della
SRFC. La maggior parte di tali accordi contiene una disposizione analoga a
quella dell’articolo 5, paragrafo 4, dell’Accordo di partenariato nel settore
della pesca tra la Comunità europea e la Repubblica del Capo Verde (GU 2006, L
414, pag. 3), secondo cui «[l]a Comunità si impegna ad adottare tutti i
provvedimenti atti a garantire che le proprie navi rispettino le disposizioni
del presente accordo nonché la legislazione che disciplina l’esercizio della
pesca nelle acque soggette alla giurisdizione del Capo Verde».  
  
---|---  
  
Le misure dell’Unione in materia di pesca INN

14

|

Il regolamento (CE) n. 1005/2008 del Consiglio, del 29 settembre 2008, che
istituisce un regime comunitario per prevenire, scoraggiare ed eliminare la
pesca illegale, non dichiarata e non regolamentata, che modifica i regolamenti
(CEE) n. 2847/93, (CE) n. 1936/2001 e (CE) n. 601/2004 e che abroga i
regolamenti (CE) n. 1093/94 e (CE) n. 1447/1999 (GU L 286, pag. 1; in
prosieguo: il «regolamento INN») prevede un insieme dettagliato di misure
volte a contrastare la pesca INN.  
  
---|---  
  
15

|

Come risulta dal suo considerando 5, tale regolamento è volto a rafforzare la
lotta dell’Unione contro la pesca INN, «in linea con gli impegni assunti a
livello internazionale» dall’Unione ricordati al considerando 1 di detto
regolamento, vale a dire quelli derivanti dalla UNCLOS, dall’accordo di
conformità della FAO e dall’Accordo delle Nazioni Unite sugli stock ittici.  
  
---|---  
  
16

|

Il regolamento (CE) n. 1006/2008 del Consiglio, del 29 settembre 2008,
relativo alle autorizzazioni delle attività di pesca dei pescherecci
comunitari al di fuori delle acque comunitarie e all’accesso delle navi di
paesi terzi alle acque comunitarie, che modifica i regolamenti (CEE) n.
2847/93 e (CE) n. 1627/94 e abroga il regolamento (CE) n. 3317/94 (GU L 286,
pag. 33), disciplina l’accesso delle navi di paesi terzi alle acque
dell’Unione e l’accesso delle navi dell’Unione alle acque dei paesi terzi.  
  
---|---  
  
17

|

L’esecuzione e il controllo dell’osservanza del regolamento INN sono garantiti
dal regolamento (CE) n. 1224/2009 del Consiglio, del 20 novembre 2009, che
istituisce un regime di controllo comunitario per garantire il rispetto delle
norme della politica comune della pesca, che modifica i regolamenti (CE) n.
847/96, (CE) n. 2371/2002, (CE) n. 811/2004, (CE) n. 768/2005, (CE) n.
2115/2005, (CE) n. 2166/2005, (CE) n. 388/2006, (CE) n. 509/2007, (CE) n.
676/2007, (CE) n. 1098/2007, (CE) n. 1300/2008, (CE) n. 1342/2008 e che abroga
i regolamenti (CEE) n. 2847/93, (CE) n. 1627/94 e (CE) n. 1966/2006 (GU L 343,
pag. 1).  
  
---|---  
  
18

|

In applicazione del regolamento INN, la Commissione, con il regolamento (UE)
n. 468/2010, del 28 maggio 2010, che stabilisce l’elenco UE delle navi che
esercitano pesca illegale, non dichiarata e non regolamentata (GU L 131, pag.
22), modificato diverse volte, ha stabilito un elenco dell’Unione delle navi
che esercitano la pesca INN, in base agli elenchi adottati dalle
organizzazioni regionali di gestione della pesca (in prosieguo: le «ORGP»).
L’Unione è membro della maggior parte di tali ORGP.  
  
---|---  
  
19

|

L’Unione ha inoltre adottato diversi regolamenti di esecuzione delle misure
adottate dalle ORGP nei confronti di taluni paesi terzi, tra cui, ad esempio,
il regolamento (CE) n. 826/2004 del Consiglio, del 26 aprile 2004, che vieta
le importazioni di tonno rosso dell’Atlantico (Thunnus thynnus) originario
della Guinea equatoriale e della Sierra Leone e che abroga il regolamento (CE)
n. 2092/2000 (GU L 127, pag. 19), e il regolamento (CE) n. 827/2004 del
Consiglio, del 26 aprile 2004, che vieta l’importazione di tonno obeso
dell’Atlantico (Thunnus obesus) originario della Bolivia, della Cambogia,
della Georgia, della Guinea equatoriale e della Sierra Leone e che abroga il
regolamento (CE) n. 1036/2001 (GU L 127, pag. 21).  
  
---|---  
  
Fatti

20

|

Il 28 marzo 2013, l’ITLOS è stato adito dalla SRFC con una domanda di parere
consultivo (in prosieguo: la «domanda di parere consultivo»).  
  
---|---  
  
21

|

Tale domanda, che corrisponde al procedimento n. 21, riguardava le seguenti
questioni:

|

«1)

|

Quali sono gli obblighi dello Stato di bandiera in caso di [pesca INN]
praticata all’interno della zona economica esclusiva degli Stati terzi;  
  
---|---  
  
2)

|

[I]n quale misura lo Stato di bandiera può essere considerato responsabile
della pesca INN praticata dalle navi battenti la sua bandiera;  
  
---|---  
  
3)

|

[S]e un’organizzazione internazionale in possesso di licenze di pesca possa
essere considerata responsabile delle violazioni della normativa in materia di
pesca dello Stato costiero da parte di pescherecci che beneficiano di tali
licenze;  
  
---|---  
  
4)

|

[Q]uali sono i diritti e gli obblighi dello Stato costiero per garantire la
gestione sostenibile degli stock condivisi e degli stock di interesse comune,
in particolare quelli dei tonnidi e della piccola pesca pelagica?».  
  
---|---  
  
22

|

Con ordinanza del 24 maggio 2013, l’ITLOS ha invitato le parti della UNCLOS,
la SRFC e altre organizzazioni intergovernative a presentare, entro il 29
novembre 2013, osservazioni scritte nell’ambito del procedimento n. 21, e ha
deciso di organizzare una fase orale nell’ambito di tale procedimento.  
  
---|---  
  
23

|

Il 5 agosto 2013, la Commissione ha adottato la decisione «riguardante il
deposito di osservazioni scritte in nome dell’Unione relative alla domanda di
parere consultivo presentata dalla Commissione subregionale della pesca al
Tribunale internazionale per il diritto del mare nel procedimento n. 21» [C
(2013) 4989 final, in prosieguo: la «decisione del 5 agosto 2013»)].  
  
---|---  
  
24

|

I considerando 9 e 10 di tale decisione così recitano: «[a]i sensi
dell’articolo 335 TFUE, l’Unione è rappresentata dalla Commissione nei
procedimenti giurisdizionali» e «[l]a Commissione presenta osservazioni
scritte in nome dell’Unione sulle questioni sottoposte all’ITLOS e partecipa
alla fase orale». Il considerando 11 di detta decisione aggiunge che «[i]n
forza del principio di leale cooperazione la Commissione informa il Consiglio
tramite il suo competente gruppo di lavoro».  
  
---|---  
  
25

|

L’articolo 1 della decisione del 5 agosto 2013 stabilisce che «[l]a
Commissione depositerà osservazioni scritte in nome dell’Unione europea
riguardanti le questioni sottoposte il 27 marzo 2013 dalla [SRFC] all’[ITLOS],
nell’ambito del procedimento n. 21, al fine di ottenere un parere consultivo
[e] (...) parteciperà alla fase orale nel procedimento n. 21». Ai sensi
dell’articolo 2 di tale decisione, «[i]l Servizio giuridico della Commissione
d[à] esecuzione alla presente decisione».  
  
---|---  
  
26

|

In seno al Consiglio la domanda di parere consultivo è stata esaminata, da un
lato, dal gruppo di lavoro «Diritto del mare» (in prosieguo: il «gruppo
COMAR») riguardo agli aspetti relativi alla competenza dell’ITLOS a fornire
detto parere consultivo e alla ricevibilità delle questioni sottoposte, e,
dall’altro, dal gruppo di lavoro «Politica interna e esterna della pesca» (in
prosieguo: il «gruppo FISH») riguardo agli aspetti di merito.  
  
---|---  
  
27

|

Nell’ambito delle riunioni del gruppo FISH del 12 settembre 2013 e del gruppo
COMAR del 17 settembre 2013, la Commissione ha ribadito il proprio intento di
presentare osservazioni scritte in nome dell’Unione nel procedimento n. 21 e
ha affermato che non riteneva necessario ottenere a tal fine la previa
autorizzazione del Consiglio. Nella riunione del gruppo FISH, la presidenza
del Consiglio ha indicato, dal canto suo, che spettava al Consiglio approvare
il contenuto di tali osservazioni scritte e ha invitato la Commissione a
presentare al Consiglio un progetto di osservazioni scritte entro la fine del
mese di ottobre 2013.  
  
---|---  
  
28

|

Il 22 ottobre 2013, la Commissione ha trasmesso al Consiglio un «[d]ocumento
di lavoro in cui erano esposte i principali elementi delle osservazioni
dell’Unione nel procedimento n. 21 dell’[ITLOS]» (in prosieguo: il «documento
di lavoro del 22 ottobre 2013»). In tale documento la Commissione, rinviando
alla sua decisione del 5 agosto 2013, ripeteva che, «in forza del principio di
leale cooperazione», il Consiglio doveva «essere informato». Essa sottolineava
che «intend[eva] tenere nella massima considerazione ogni suggerimento e ogni
parere degli Stati membri al fine di rafforzare la posizione dell’Unione».  
  
---|---  
  
29

|

Nelle riunioni del gruppo FISH del 24 ottobre 2013 e del gruppo COMAR del 30
ottobre 2013, in cui il documento di lavoro del 22 ottobre 2013 è stato
esaminato, la Commissione ha ribadito che non avrebbe sottoposto un progetto
di osservazioni scritte al Consiglio ai fini dell’autorizzazione.  
  
---|---  
  
30

|

Il documento di lavoro del 22 ottobre 2013 è stato riveduto diverse volte, il
15, il 18 e il 26 novembre 2013. Le sue successive versioni sono state
discusse nelle riunioni del gruppo FISH del 15 e del 22 novembre 2013. Nella
parte introduttiva della versione rivista di detto documento datata 15
novembre 2013, la Commissione ha di nuovo sottolineato che, ai sensi
dell’articolo 335 TFUE, essa era autorizzata a rappresentare l’Unione nei
procedimenti giurisdizionali e che tale rappresentanza non richiedeva la
previa autorizzazione da parte del Consiglio delle osservazioni scritte
presentate in nome dell’Unione.  
  
---|---  
  
31

|

Il 27 novembre 2013, la questione dell’eventuale presentazione all’ITLOS di
osservazioni scritte in nome dell’Unione è stata esaminata dal Comitato dei
rappresentati permanenti (Coreper) degli Stati membri in base a una relazione
predisposta dal gruppo FISH. Le delegazioni degli Stati membri e la presidenza
del Coreper hanno sostenuto che spettava al Consiglio, ai sensi dell’articolo
16 TUE, decidere su tale questione e, eventualmente, autorizzare o modificare
il contenuto di tali osservazioni scritte. Il Coreper ha considerato che, se
il Consiglio non fosse stato in grado di adottare una posizione in ordine
all’eventuale presentazione di tali osservazioni, non sarebbe esistita una
posizione al riguardo e, di conseguenza, non avrebbero potuto essere
presentate all’ITLOS, in nome dell’Unione, osservazioni scritte riguardo alla
domanda di parere consultivo. La Commissione, dal canto suo, ha mantenuto la
propria tesi secondo cui, nel caso di specie, non era necessaria
l’autorizzazione formale del Consiglio, e ha indicato che avrebbe sottoposto
una dichiarazione scritta all’ITLOS, in nome dell’Unione.  
  
---|---  
  
32

|

Dopo aver considerato i rilievi trasmessi da diverse delegazioni di Stati
membri, la Commissione ha inviato all’ITLOS, il 29 novembre 2013, la
«[d]ichiarazione scritta della Commissione europea in nome dell’Unione
europea» nel procedimento n. 21. Il Consiglio ne è stato informato lo stesso
giorno con messaggio di posta elettronica.  
  
---|---  
  
33

|

Sette Stati membri, in qualità di parti della UNCLOS, hanno altresì presentato
all’ITLOS osservazioni scritte nel procedimento suddetto.  
  
---|---  
  
Conclusioni delle parti e procedimento dinanzi alla Corte

34

|

Il Consiglio chiede alla Corte di annullare la decisione impugnata e di
condannare la Commissione alle spese.  
  
---|---  
  
35

|

La Commissione chiede alla Corte di respingere il ricorso e, in subordine, di
mantenere l’efficacia della decisione impugnata sino all’adozione di una nuova
decisione entro un termine ragionevole, nonché di condannare il Consiglio alle
spese.  
  
---|---  
  
36

|

La Repubblica ceca, la Repubblica ellenica, il Regno di Spagna, la Repubblica
francese, la Repubblica di Lituania, il Regno dei Paesi Bassi, la Repubblica
d’Austria, la Repubblica portoghese, la Repubblica di Finlandia e il Regno
Unito di Gran Bretagna e Irlanda del Nord sono stati autorizzati ad
intervenire a sostegno delle conclusioni del Consiglio. La Repubblica
portoghese non ha tuttavia preso parte a nessuna fase del presente
procedimento.  
  
---|---  
  
Considerazioni preliminari

37

|

Le parti concordano sul fatto che, con la decisione impugnata, la Commissione,
a seguito di scambi di opinioni con il Consiglio, ha realizzato il suo intento
espresso il 5 agosto 2013 presentando all’ITLOS, nel procedimento n. 21, una
dichiarazione scritta in nome dell’Unione il cui contenuto non era stato
sottoposto al Consiglio per approvazione, nonostante la richiesta di
quest’ultimo.  
  
---|---  
  
38

|

Il presente ricorso dev’essere pertanto inteso nel senso che con esso si
contesta alla Commissione di non aver rispettato le prerogative del Consiglio
non sottoponendo il contenuto della dichiarazione scritta presentata in detto
procedimento, in nome dell’Unione, alla previa approvazione del Consiglio.  
  
---|---  
  
Nel merito

39

|

A sostegno del proprio ricorso, il Consiglio deduce due motivi. Il primo
motivo è basato su una violazione del principio di attribuzione delle
competenze enunciato all’articolo 13, paragrafo 2, TUE nonché del principio
dell’equilibrio istituzionale. Il secondo motivo si basa su una violazione del
principio di leale cooperazione sancito da questa stessa disposizione.  
  
---|---  
  
Sul primo motivo

40

|

Il primo motivo si articola in due parti. La prima parte è relativa alla
violazione dell’articolo 218, paragrafo 9, TFUE. La seconda parte verte sulla
violazione dell’articolo 16, paragrafo 1, TUE. Appare opportuno esaminare tali
due motivi congiuntamente.  
  
---|---  
  
Argomenti delle parti

41

|

Il Consiglio, sostenuto da tutti gli Stati membri intervenienti ad eccezione
della Repubblica d’Austria, rileva, nell’ambito della prima parte del primo
motivo, che nel caso di specie la Commissione non ha rispettato le prerogative
ad esso riconosciute dall’articolo 218, paragrafo 9, TFUE.  
  
---|---  
  
42

|

Dette parti sostengono che tale disposizione riguarda ogni situazione in cui
un organo, di qualsiasi natura esso sia, istituito con un accordo
internazionale, dà esecuzione a quest’ultimo emanando un atto che produce
effetti giuridici, vincolanti o meno, all’interno dell’Unione. Tale ipotesi si
configurerebbe nel caso di specie. Infatti, l’ITLOS sarebbe stato istituito
con un accordo internazionale, ossia la UNCLOS, e il parere consultivo di cui
trattasi nel presente caso sarebbe idoneo a produrre effetti giuridici di
rilievo nell’applicazione della UNCLOS e di altri accordi internazionali di
cui l’Unione è parte, e, di conseguenza, nell’ordinamento giuridico di
quest’ultima. Poiché la domanda di parere consultivo riguarda un settore
ampiamente disciplinato del diritto dell’Unione, tale parere sarebbe idoneo a
incidere sull’esercizio della competenza dell’Unione e sull’acquis di
quest’ultima in tale settore. Esso potrebbe inoltre rendere necessario un
adeguamento della normativa dell’Unione in materia di pesca INN.  
  
---|---  
  
43

|

Nell’ambito della seconda parte del primo motivo, il Consiglio, sostenuto da
tutti gli Stati membri intervenienti, fa valere che la Commissione ha in ogni
caso violato, nel caso di specie, l’articolo 16, paragrafo 1, TUE, arrogandosi
competenze spettanti esclusivamente al Consiglio.  
  
---|---  
  
44

|

Al riguardo, dette parti sostengono, in primo luogo, che l’articolo 17,
paragrafo 1, TUE non autorizza la Commissione a garantire autonomamente la
rappresentanza esterna dell’Unione, ignorando le funzioni di definizione delle
politiche devolute al Consiglio dall’articolo 16, paragrafo 1, seconda frase,
TUE.  
  
---|---  
  
45

|

Nel caso di specie, tenuto conto della rilevanza delle conseguenze che il
contenuto della dichiarazione scritta presentata all’ITLOS, in nome
dell’Unione, potrebbe avere su scala internazionale, in particolare sulle
relazioni tra quest’ultima e gli Stati membri della SRFC, sarebbe spettato al
Consiglio, conformemente a quest’ultima disposizione, definire tale contenuto.
Quanto al ruolo della Commissione, esso consisterebbe nell’eseguire la
politica definita dal Consiglio e nel garantire la rappresentanza esterna
dell’Unione in base a tale politica.  
  
---|---  
  
46

|

In secondo luogo, il Consiglio e tutti gli Stati membri intervenienti
sostengono che l’articolo 335 TFUE non è tale da confutare l’argomento che
precede.  
  
---|---  
  
47

|

Al riguardo, il Regno di Spagna, la Repubblica francese, il Regno dei Paesi
Bassi, la Repubblica d’Austria e la Repubblica di Finlandia rilevano che
l’articolo 335 TFUE riguarda esclusivamente la rappresentanza dell’Unione
nell’ambito dei procedimenti giudiziari nazionali e non la presentazione di
osservazioni in nome dell’Unione, a titolo di azione esterna di quest’ultima,
dinanzi a un giudice istituito con un accordo internazionale.  
  
---|---  
  
48

|

Il Consiglio e tutti gli Stati membri intervenienti sostengono che, in ogni
caso, l’articolo 335 TFUE non può, in base al senso comune della nozione di
«rappresentanza» e al principio di attribuzione delle competenze enunciato
nell’articolo 13, paragrafo 2, TUE, essere inteso nel senso che autorizza la
Commissione, al di là casi che riguardano il proprio funzionamento, ad agire
in giudizio autonomamente, in violazione della competenza del Consiglio a
stabilire il contenuto della posizione dell’Unione sulle questioni di cui
trattasi. La rappresentanza esterna dell’Unione da parte della Commissione,
politica o giuridica che sia, deriverebbe dall’articolo 17, paragrafo 1, sesto
periodo, TUE, e presupporrebbe pertanto la necessaria considerazione delle
funzioni di definizione delle politiche esercitate dal Consiglio conformemente
all’articolo 16, paragrafo 1, TUE.  
  
---|---  
  
49

|

In terzo luogo, il Consiglio e gli Stati membri intervenienti rilevano che la
rappresentanza dell’Unione da parte della Commissione dinanzi all’ITLOS non
riguarda l’applicazione dei Trattati, ai sensi dell’articolo 17, paragrafo 1,
seconda frase, TUE. Pertanto, la Commissione non potrebbe basarsi sulla sua
funzione di custode dei Trattati per elaborare, in completa autonomia, una
propria interpretazione delle norme internazionali di cui trattasi. Inoltre,
la presentazione di osservazioni in nome dell’Unione nel procedimento n. 21
non si sarebbe ridotta a una descrizione tecnica dell’acquis dell’Unione nel
settore interessato. Essa avrebbe anche implicato scelte politiche e
strategiche su un determinato numero di questioni sollevate da questo caso,
quali la competenza dell’ITLOS a fornire l’avviso consultivo richiesto nel
caso di specie e la ricevibilità delle questioni sollevate.  
  
---|---  
  
50

|

In quarto luogo, il Consiglio, la Repubblica ellenica, il Regno di Spagna, la
Repubblica francese, la Repubblica di Lituania e la Repubblica di Finlandia
sostengono che non esiste, in materia di lotta contro la pesca INN, una
politica prestabilita dell’Unione che avrebbe potuto dispensare la Commissione
dall’ottenere la previa autorizzazione del Consiglio nel caso di specie. Né
esisterebbe una politica prestabilita dell’Unione sulla questione inedita
della competenza generale dell’ITLOS a fornire avvisi consultivi, o sulle
questioni attinenti alle responsabilità rispettive dello Stato di bandiera,
dello Stato costiero e delle organizzazioni internazionali in materia di pesca
INN.  
  
---|---  
  
51

|

In risposta alla prima parte del primo motivo, la Commissione sostiene che
l’articolo 218, paragrafo 9, TFUE è applicabile solo quando un organo
istituito con accordo internazionale è dotato, quale organo esecutivo, del
potere di stabilire regole o di adottare decisioni nell’ambito di siffatto
accordo. Tale disposizione non riguarderebbe quindi le posizioni da esprimere
in nome dell’Unione dinanzi a un giudice internazionale.  
  
---|---  
  
52

|

In risposta alla seconda parte del primo motivo, la Commissione rileva, in via
principale, che l’articolo 335 TFUE riflette il principio generale secondo cui
essa rappresenta l’Unione in ogni procedimento giudiziario, nazionale o
internazionale. Tale disposizione non esigerebbe che essa ottenga
l’autorizzazione di un’altra istituzione dell’Unione per agire in nome
dell’Unione dinanzi a un giudice. Nel sistema creato dai Trattati, la
rappresentanza dell’Unione dinanzi a un giudice internazionale costituirebbe
una missione di rango costituzionale affidata alla Commissione dagli articoli
13, paragrafo 2, TUE, 17, paragrafo 1, prima e seconda frase, TUE e 335 TFUE.  
  
---|---  
  
53

|

Per la Commissione, occorre distinguere due situazioni. La prima situazione
riguarderebbe la rappresentanza esterna dell’Unione a fini politici e
diplomatici quali la negoziazione di accordi internazionali, che si baserebbe
sulla sesta frase dell’articolo 17, paragrafo 1, TUE e potrebbe derivare
dall’articolo 16, paragrafo 1, TUE in assenza di una politica esistente
dell’Unione. La seconda situazione, cui corrisponderebbe il caso di specie,
riguarderebbe la rappresentanza dell’Unione dinanzi a un giudice
internazionale, nell’ambito della quale la Commissione sarebbe tenuta a
vigilare, nell’interesse generale dell’Unione ai sensi della prima frase di
tale articolo 17, paragrafo 1, TUE, sull’applicazione del diritto dell’Unione,
ai sensi della seconda frase di questa stessa disposizione, inclusi gli
accordi internazionali di cui l’Unione è parte.  
  
---|---  
  
54

|

In subordine, la Commissione rileva che, pur ammettendo che la sesta frase
dell’articolo 17, paragrafo 1, TUE, fosse applicabile al caso di specie, essa
ha il diritto di rappresentare l’Unione nel contesto di una politica di
quest’ultima che sia già stata stabilita dal Consiglio. Orbene, nel caso di
specie, esisterebbe un quadro giuridico e politico completo, a livello
dell’Unione, che avrebbe consentito alla Commissione di svolgere la sua
missione di rappresentanza esterna dell’Unione senza dover ottenere dal
Consiglio orientamenti aggiuntivi.  
  
---|---  
  
Giudizio della Corte

55

|

Le parti concordano sul fatto che le questioni sollevate con la domanda di
parere consultivo riguardavano, almeno in parte, il settore della
conservazione delle risorse biologiche del mare nel quadro della politica
comune della pesca, che costituisce, ai sensi dell’articolo 3, paragrafo 1,
lettera d), TFUE, un settore di competenza esclusiva dell’Unione, e che
quest’ultima, in qualità di parte contraente della UNCLOS, in base alla quale
è stato istituito l’ITLOS, era competente per partecipare alla procedura di
parere consultivo dinanzi a tale giudice nel procedimento n. 21, in
applicazione dell’articolo 133 del regolamento dell’ITLOS.  
  
---|---  
  
56

|

Per sostenere la sua decisione di rappresentare l’Unione del contesto della
partecipazione di quest’ultima a detta procedura e di presentare, a tale
titolo, una dichiarazione scritta in nome dell’Unione, la Commissione si è
basata sull’articolo 335 TFUE, come risulta dagli elementi agli atti e come
essa ha confermato nei suoi scritti e in udienza.  
  
---|---  
  
57

|

Taluni Stati membri intervenienti contestano tuttavia che l’articolo 335 TFUE
sia applicabile alla rappresentanza dell’Unione dinanzi a un giudice
internazionale quale l’ITLOS. Secondo questi ultimi, tale articolo riguardava
unicamente i procedimenti dinanzi ai giudici nazionali.  
  
---|---  
  
58

|

Risulta tuttavia dalla giurisprudenza della Corte che l’articolo 335 TFUE,
sebbene il suo disposto si limiti agli Stati membri, costituisce l’espressione
di un principio generale in virtù del quale l’Unione possiede la capacità
giuridica e a tal fine è rappresentata dalla Commissione (v., in tal senso,
sentenza Reynolds Tobacco e a./Commissione, C‑131/03 P, EU:C:2006:541, punto
94).  
  
---|---  
  
59

|

Ne consegue che l’articolo 335 TFUE offriva alla Commissione una base per
rappresentare l’Unione dinanzi all’ITLOS nel procedimento n. 21.  
  
---|---  
  
60

|

Come ha sottolineato il Consiglio, sostenuto al riguardo dagli Stati membri
intervenienti, l’applicabilità dell’articolo 335 TFUE nel caso di specie non
risponde tuttavia interamente alla questione, sollevata con il primo motivo,
se il rispetto del principio di attribuzione di competenze enunciato
all’articolo 13, paragrafo 2, TUE esigesse che il contenuto della
dichiarazione scritta presentata all’ITLOS dalla Commissione, in nome
dell’Unione, nel procedimento n. 21, fosse previamente approvato dal
Consiglio.  
  
---|---  
  
61

|

Si deve ricordare al riguardo che, ai sensi dell’articolo 13, paragrafo 2,
TUE, ciascuna istituzione dell’Unione agisce nei limiti delle attribuzioni che
le sono conferite dai Trattati, secondo le procedure, condizioni e finalità da
essi previste. Tale disposizione traduce il principio dell’equilibrio
istituzionale, che caratterizza la struttura istituzionale dell’Unione, il
quale implica che ogni istituzione eserciti le proprie competenze nel rispetto
di quelle delle altre istituzioni (v. sentenza Consiglio/Commissione,
C‑409/13, EU:C:2015:217, punto 64 e giurisprudenza ivi citata).  
  
---|---  
  
62

|

Nel caso di specie, l’argomento del Consiglio e degli Stati membri
intervenienti consiste nel rilevare che, presentando all’ITLOS, nel
procedimento n. 21, una dichiarazione scritta in nome dell’Unione il cui
contenuto non era stato approvato dal Consiglio, la Commissione ha ignorato le
competenze attribuite al Consiglio dall’articolo 218, paragrafo 9, TFUE e, in
ogni caso, dall’articolo 16, paragrafo 1, seconda frase, TUE.  
  
---|---  
  
63

|

Per quanto riguarda, in primo luogo, l’articolo 218, paragrafo 9, TFUE, il
riferimento ivi fatto alle posizioni da adottare a nome dell’Unione «in» un
organo istituito da un accordo internazionale e chiamato ad adottare atti che
hanno effetti giuridici, va inteso nel senso che l’applicazione di tale
disposizione riguarda le posizioni da adottare a nome dell’Unione nell’ambito
della partecipazione di quest’ultima, tramite le sue istituzioni o,
eventualmente, con l’intermediazione dei suoi Stati membri che agiscono
solidalmente nel suo interesse, all’adozione di tali atti in seno all’organo
internazionale interessato. Orbene, l’Unione è invitata a esprimere, in
qualità di parte, una posizione «dinanzi» a un giudice internazionale, e non
«in» seno a quest’ultimo.  
  
---|---  
  
64

|

Tale interpretazione è corroborata dal contesto in cui si inscrive l’articolo
218, paragrafo 9, TFUE, e dalla sua finalità.  
  
---|---  
  
65

|

Infatti, come esposto dall’avvocato generale ai paragrafi da 70 a 74 delle sue
conclusioni, detta disposizione prevede, in deroga alla procedura ordinaria
descritta all’articolo 218, paragrafi da 1 a 8, TFUE per la negoziazione e la
conclusione di un accordo internazionale da parte dell’Unione, una procedura
semplificata ai fini della definizione delle posizioni da adottare a nome di
quest’ultima nel contesto della sua partecipazione all’adozione, in seno
all’organo decisionale istituito dall’accordo internazionale interessato, di
atti riguardanti l’applicazione o l’esecuzione di quest’ultimo.  
  
---|---  
  
66

|

Orbene, a differenza della causa che ha dato luogo alla sentenza
Germania/Consiglio (C‑399/12, EU:C:2014:2258), riguardante la posizione da
assumere a nome dell’Unione nel contesto della partecipazione di quest’ultima,
con l’intermediazione di taluni Stati membri, all’adozione di raccomandazioni
in seno all’organo istituito dall’accordo internazionale di cui trattasi, il
caso di specie riguarda la definizione di una posizione da esprimere a nome
dell’Unione dinanzi a un organo giurisdizionale internazionale adito per
ottenere un parere consultivo la cui adozione rientra nella competenza e nella
responsabilità dei soli membri di tale organo, i quali agiscono a tal fine in
modo completamente indipendente rispetto alle parti.  
  
---|---  
  
67

|

Ne consegue che, senza che sia necessario esaminare se il parere consultivo
dell’ITLOS richiesto nel procedimento n. 21 rientri nella nozione di «att[o]
che [ha] effetti giuridici», ai sensi dell’articolo 218, paragrafo 9, TFUE,
tale disposizione non è applicabile nel caso di specie.  
  
---|---  
  
68

|

Per quanto riguarda, in secondo luogo, l’articolo 16, paragrafo 1, seconda
frase, TUE, si deve esaminare se da tale disposizione discenda che il
Consiglio avrebbe dovuto approvare il contenuto della dichiarazione scritta
presentata all’ITLOS, a nome dell’Unione, nel procedimento n. 21, prima che la
stessa fosse inviata a tale giudice.  
  
---|---  
  
69

|

Al riguardo, occorre sottolineare che la domanda di parere consultivo
riguardava gli obblighi e le responsabilità rispettive dello Stato di bandiera
e dello Stato costiero riguardo alla pesca INN, che compromette la
conservazione e la gestione degli stock ittici. Come esposto ai punti 10 e 11
della presente sentenza, alla pesca INN sono applicabili diverse disposizioni
della UNCLOS, di cui l’Unione è parte contraente, dell’accordo di conformità
della FAO, cui la Comunità ha aderito con la decisione 96/428, dell’Accordo
delle Nazioni Unite sugli stock ittici, che la Comunità ha ratificato con la
decisione 98/414, nonché di accordi di partenariato conclusi tra l’Unione e
taluni Stati membri della SRFC, che fanno parte integrante del diritto
dell’Unione in forza dell’articolo 216, paragrafo 2, TFUE (v., in tal senso,
sentenza Air Transport Association of America e a., C‑366/10, EU:C:2011:864,
punto 73 e la giurisprudenza citata). La pesca INN forma inoltre oggetto di
una disciplina dettagliata nel diritto dell’Unione, che è stata per altro
rafforzata nel corso del 2008 per tenere conto degli impegni internazionali
dell’Unione, come ricordato ai punti da 14 a 19 della presente sentenza.  
  
---|---  
  
70

|

Come risulta dalla dichiarazione scritta indirizzata, in nome dell’Unione,
all’ITLOS nel procedimento n. 21, tale dichiarazione, in tale contesto,
suggeriva risposte alle questioni sollevate in tale procedimento, esponendo il
punto di vista dell’Unione riguardo all’interpretazione e all’applicazione
delle disposizioni pertinenti della UNCLOS, dell’Accordo di conformità della
FAO e dell’Accordo delle Nazioni Unite sugli stock ittici in materia di pesca
INN, descrivendo inoltre le misure contenute in tale materia negli accordi di
partenariato e la normativa dell’Unione menzionati al punto precedente.  
  
---|---  
  
71

|

Detta dichiarazione non ha avuto quindi ad oggetto la definizione di una
politica in materia di pesca INN, ai sensi dell’articolo 16, paragrafo 1,
seconda frase, TUE, ma la presentazione all’ITLOS, in base a un’analisi delle
disposizioni internazionali e della normativa dell’Unione pertinenti in questa
materia, di un insieme di osservazioni giuridiche volte a consentire a tale
giudice di rendere, se del caso, un parere consultivo, con cognizione di causa
sulle questioni ad esso sottoposte.  
  
---|---  
  
72

|

Il Consiglio e taluni Stati membri intervenienti rilevano che la dichiarazione
scritta presentata all’ITLOS, in nome dell’Unione, nel procedimento n. 21,
conteneva anche considerazioni sulla competenza di tale giudice a rispondere
alla richiesta di parere consultivo e sulla ricevibilità delle questioni
poste, considerazioni riconducibili a scelte strategiche o politiche che
sarebbero spettate al Consiglio.  
  
---|---  
  
73

|

Tuttavia siffatte considerazioni, allo stesso titolo delle osservazioni
presentate in ordine al merito del procedimento di cui trattasi,
caratterizzano la partecipazione al procedimento giurisdizionale. Esse non
potrebbero pertanto essere considerate quali volte alla definizione di una
politica, ai sensi dell’articolo 16, paragrafo 1, TUE.  
  
---|---  
  
74

|

Il Consiglio e alcuni Stati membri intervenienti insistono ancora nel rilevare
le considerevoli conseguenze politiche che possono derivare, in particolare,
sul piano delle relazioni tra l’Unione e gli Stati membri della SRFC, dal
contenuto della dichiarazione scritta presentata, in nome dell’Unione,
all’ITLOS nel procedimento n. 21.  
  
---|---  
  
75

|

Tuttavia tale elemento, anche ritenendolo esatto, non potrebbe comunque essere
sufficiente, tenuto conto di quanto esposto ai punti da 69 a 71 della presente
sentenza, a considerare che la definizione del contenuto di tale dichiarazione
scritta rientrasse nell’esercizio di una funzione di definizione di una
politica, ai sensi dell’articolo 16, paragrafo 1, seconda frase, TUE.  
  
---|---  
  
76

|

Risulta dagli elementi che precedono, che la Commissione, inviando all’ITLOS,
nel procedimento n. 21, in nome dell’Unione, la dichiarazione scritta senza
averne sottoposto il contenuto all’approvazione del Consiglio, non ha violato
tale disposizione.  
  
---|---  
  
77

|

Alla luce di tutte le suesposte considerazioni, il presente motivo deve essere
respinto.  
  
---|---  
  
Sul secondo motivo

Argomenti delle parti

78

|

Nell’ambito del secondo motivo il Consiglio, sostenuto dalla Repubblica ceca,
dal Regno di Spagna, dalla Repubblica francese, dalla Repubblica di Lituania e
dalla Repubblica d’Austria, rileva che la Commissione, nel caso di specie, ha
violato il principio di leale cooperazione sancito all’articolo 13, paragrafo
2, TUE.  
  
---|---  
  
79

|

Al riguardo, dette parti criticano in primo luogo il fatto che, in violazione
del requisito stabilito all’articolo 218, paragrafo 9, TFUE, la Commissione
non ha presentato al Consiglio una proposta di decisione in cui fosse
stabilita la posizione da adottare in nome dell’Unione dinanzi all’ITLOS,
circostanza che ha impedito al Consiglio di adottare una siffatta decisione.
Tale omissione della Commissione avrebbe anche costituito un inadempimento al
suo obbligo derivante dall’articolo 17, paragrafo 1, TUE, di adottare le
iniziative appropriate a promuovere l’interesse generale dell’Unione,
inadempimento che avrebbe impedito al Consiglio di esercitare le funzioni ad
esso devolute dall’articolo 16, paragrafo 1, TUE.  
  
---|---  
  
80

|

In secondo luogo la Commissione non avrebbe cooperato lealmente con il
Consiglio rispetto alla definizione del contenuto della dichiarazione scritta
presentata dinanzi all’ITLOS. Essa si sarebbe infatti limitata a inviare al
Consiglio, soltanto per informazione, diversi successivi documenti preparatori
molto meno dettagliati della dichiarazione scritta trasmessa infine all’ITLOS,
mentre le delegazioni degli Stati membri presso il Consiglio avrebbero voluto
disporre di un progetto di testo completo che avrebbe loro consentito, in
particolare, di predisporre le proprie osservazioni con piena cognizione della
posizione difesa dall’Unione nel caso di specie.  
  
---|---  
  
81

|

La Commissione contesta l’esistenza di qualsiasi violazione da parte sua del
principio di leale cooperazione.  
  
---|---  
  
82

|

Essa fa valere in primo luogo che, poiché non era necessario adottare una
decisione basata sull’articolo 218, paragrafo 9, TFUE, una proposta relativa a
una siffatta decisione risultava inutile.  
  
---|---  
  
83

|

In secondo luogo, essa sostiene di aver pienamente cooperato con il Consiglio
nel caso di specie e di aver tenuto conto sia delle opinioni divergenti
espresse in seno a quest’ultimo su taluni aspetti sollevati dalla domanda di
parere consultivo, sia dei suggerimenti formulati dagli Stati membri.  
  
---|---  
  
Giudizio della Corte

84

|

Ai sensi dell’articolo 13, paragrafo 2, TUE, le istituzioni dell’Unione
attuano tra loro una leale cooperazione. Tale leale cooperazione è tuttavia
esercitata nel rispetto dei limiti dei poteri conferiti nei Trattati a
ciascuna istituzione. L’obbligo risultante dall’articolo 13, paragrafo 2, TUE
non è quindi tale da modificare detti poteri (sentenza Parlamento/Consiglio,
C‑48/14, EU:C:2015:91, punti 57 e 58).  
  
---|---  
  
85

|

Nel caso di specie, l’argomento principale elaborato dal Consiglio e da taluni
Stati membri intervenienti nell’ambito del secondo motivo, si basa sulla
premessa secondo cui la predisposizione del contenuto della dichiarazione
scritta presentata all’ITLOS, in nome dell’Unione, nel procedimento n. 21, era
di competenza del Consiglio in applicazione dell’articolo 218, paragrafo 9,
TFUE o dell’articolo 16, paragrafo 1, seconda frase TUE. Tale ipotesi tuttavia
non ricorreva, come risulta dall’esame del primo motivo. Pertanto, non si può
contestare alla Commissione di non aver adempiuto al suo obbligo di leale
cooperazione non adottando le iniziative inerenti all’applicazione di tali due
disposizioni.  
  
---|---  
  
86

|

Ciò precisato, il principio di leale cooperazione impone alla Commissione,
quando quest’ultima intende esprimere posizioni in nome dell’Unione dinanzi a
un giudice internazionale, l’obbligo di consultare previamente il Consiglio.  
  
---|---  
  
87

|

Nel caso di specie la Commissione si è certamente conformata a tale obbligo.
Infatti, come risulta dagli elementi descritti nei punti da 28 a 32 della
presente sentenza, la presentazione della dichiarazione scritta da parte della
Commissione, in nome dell’Unione, all’ITLOS, nel procedimento n. 21, è stata
preceduta dalla comunicazione al Consiglio, da parte della Commissione, del
documento di lavoro del 22 ottobre 2013, modificato diverse volte sino al 26
novembre 2013 per tenere conto delle osservazioni espresse in seno ai gruppi
FISH e COMAR. Il Consiglio è quindi in errore nel sostenere che la Commissione
non ha dato prova di leale cooperazione nel contesto dell’elaborazione del
contenuto di tale dichiarazione scritta.  
  
---|---  
  
88

|

Occorre infine osservare che, senza essere stata contraddetta sul punto dal
Consiglio o dagli Stati membri intervenienti, la Commissione ha indicato che
la posizione neutra esposta, in detta dichiarazione scritta, sulla questione
della competenza dell’ITLOS a rendere il parere consultivo richiesto nel caso
di specie, era stata dettata dalla sua preoccupazione di tenere conto, con
spirito di lealtà, delle opinioni divergenti espresse al riguardo dagli Stati
membri in seno al Consiglio.  
  
---|---  
  
89

|

Ne discende che il secondo motivo dev’essere respinto.  
  
---|---  
  
90

|

Risulta dall’insieme delle considerazioni che precedono che il ricorso deve
essere integralmente respinto.  
  
---|---  
  
Sulle spese

91

|

Ai sensi dell’articolo 138, paragrafo 1, del regolamento di procedura della
Corte, la parte soccombente è condannata alle spese se ne è stata fatta
domanda. Poiché la Commissione ne ha fatto domanda, il Consiglio, rimasto
soccombente, va condannato alle spese. In conformità all’articolo 140,
paragrafo 1, dello stesso regolamento, in forza del quale le spese sostenute
dagli Stati membri intervenuti nella controversia restano a loro carico, la
Repubblica ceca, la Repubblica ellenica, il Regno di Spagna, la Repubblica
francese, la Repubblica di Lituania, il Regno dei Paesi Bassi, la Repubblica
d’Austria, la Repubblica portoghese, la Repubblica di Finlandia e il Regno
Unito sopporteranno le proprie spese.  
  
---|---  
|

Per questi motivi, la Corte (Grande Sezione) dichiara e statuisce:  
  
---|---  
|  |

1)

|

Il ricorso è respinto.  
  
---|---  
|  |

2)

|

Il Consiglio dell’Unione europea è condannato alle spese.  
  
---|---  
|  |

3)

|

La Repubblica ceca, la Repubblica ellenica, il Regno di Spagna, la Repubblica
francese, la Repubblica di Lituania, il Regno dei Paesi Bassi, la Repubblica
d’Austria, la Repubblica portoghese, la Repubblica di Finlandia e il Regno
Unito di Gran Bretagna e Irlanda del Nord sopporteranno le proprie spese.  
  
---|---  
|

Firme  
  
---|---  
  
* * *

( * ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

