

SENTENZA DELLA CORTE (Quarta Sezione)

17 dicembre 2015 ( * )

«Rinvio pregiudiziale — Riconoscimento delle qualifiche professionali —
Direttiva 2005/36/CE — Articolo 5 — Libera prestazione dei servizi — Direttiva
2006/123/CE — Articoli 16 e 17, punto 6 — Articolo 56 TFUE — Società di
consulenza tributaria stabilita in uno Stato membro e che fornisce servizi in
un altro Stato membro — Normativa di uno Stato membro che impone la
registrazione ed il riconoscimento delle società di consulenza tributaria»

Nella causa C‑342/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesfinanzhof (Corte federale
tributaria, Germania), con decisione del 20 maggio 2014, pervenuta in
cancelleria il 16 luglio 2014, nel procedimento

X-Steuerberatungsgesellschaft

contro

Finanzamt Hannover-Nord,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan, A. Prechal
(relatore) e K. Jürimäe, giudici,

avvocato generale: P. Cruz Villalón

cancelliere: M. Aleksejev, amministratore

vista la fase scritta del procedimento e in seguito all’udienza del 13 maggio
2015,

considerate le osservazioni presentate:

—

|

per la X-Steuerberatungsgesellschaft, da H.-P. Taplick, Belastingadviseur, e
K. Hübner, Rechtsanwalt;  
  
---|---  
  
—

|

per il Finanzamt Hannover-Nord, da S. Rechlin e B. Beckmann, in qualità di
agenti;  
  
---|---  
  
—

|

per il governo tedesco, da T. Henze e B. Beutler, in qualità di agenti;  
  
---|---  
  
—

|

per il governo dei Paesi Bassi, da M. Bulterman, M. de Ree e B. Koopman, in
qualità di agenti;  
  
---|---  
  
—

|

per la Commissione europea, da W. Mölls, H. Støvlbæk e H. Tserepa‑Lacombe, in
qualità di agenti,  
  
---|---  
  
sentite le conclusioni dell’avvocato generale, presentate all’udienza del 1o
ottobre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
5 della direttiva 2005/36/CE del Parlamento europeo e del Consiglio, del 7
settembre 2005, relativa al riconoscimento delle qualifiche professionali (GU
L 255, pag. 22), come modificata dal regolamento (UE) n. 623/2012 della
Commissione, dell’11 luglio 2012 (GU L 180, pag. 9; in prosieguo: la
«direttiva 2005/36»), dell’articolo 16 della direttiva 2006/123/CE del
Parlamento europeo e del Consiglio, del 12 dicembre 2006, relativa ai servizi
nel mercato interno (GU L 376, pag. 36), e dell’articolo 56 TFUE.  
  
---|---  
  
2

|

Tale domanda è stata proposta nell’ambito di una controversia tra la
X‑Steuerberatungsgesellschaft (in prosieguo: la «X») ed il Finanzamt
Hannover‑Nord (ufficio delle imposte di Hannover Nord; in prosieguo:
l’«ufficio delle imposte») in merito al diniego di quest’ultimo di riconoscere
la X quale mandataria di una società nell’ambito della procedura di
determinazione dell’imposta sulla cifra d’affari.  
  
---|---  
  
Contesto normativo

Diritto dell’Unione

La direttiva 2005/36

3

|

L’articolo 1 della direttiva 2005/36, intitolato «Oggetto», così dispone:

«La presente direttiva fissa le regole con cui uno Stato membro (in seguito
denominato “Stato membro ospitante”), che sul proprio territorio subordina
l’accesso a una professione regolamentata o il suo esercizio al possesso di
determinate qualifiche professionali, riconosce, per l’accesso alla
professione e il suo esercizio, le qualifiche professionali acquisite in uno o
più Stati membri (…) e che permettono al titolare di tali qualifiche di
esercitarvi la stessa professione».  
  
---|---  
  
4

|

Il successivo articolo 2, intitolato «Ambito di applicazione», prevede al
paragrafo 1 quanto segue:

«La presente direttiva si applica a tutti i cittadini di uno Stato membro che
vogliano esercitare, come lavoratori subordinati o autonomi, compresi i liberi
professionisti, una professione regolamentata in uno Stato membro diverso da
quello in cui hanno acquisito le loro qualifiche professionali».  
  
---|---  
  
5

|

Al titolo II della direttiva medesima, rubricato «Libera prestazione di
servizi», figura il successivo articolo 5, intitolato «Principio di libera
prestazione di servizi». Detto articolo 5 così dispone:

«1. (…) [G]li Stati membri non possono limitare, per ragioni attinenti alle
qualifiche professionali, la libera prestazione di servizi in un altro Stato
membro:

|

a)

|

se il prestatore è legalmente stabilito in uno Stato membro per esercitarvi la
stessa professione (in seguito denominato “Stato membro di stabilimento”), e  
  
---|---  
  
b)

|

in caso di spostamento del prestatore, se questi ha esercitato tale
professione nello Stato membro di stabilimento per almeno due anni nel corso
dei dieci anni che precedono la prestazione di servizi, se in tale Stato
membro la professione non è regolamentata. La condizione che esige due anni di
pratica non si applica se la professione o la formazione che porta alla
professione è regolamentata.  
  
---|---  
  
2\. Le disposizioni del presente titolo si applicano esclusivamente nel caso
in cui il prestatore si sposta sul territorio dello Stato membro ospitante per
esercitare, in modo temporaneo e occasionale, la professione di cui al
paragrafo 1.

(...)».  
  
La direttiva 2006/123

6

|

L’articolo 16 della direttiva 2006/123, intitolato «Libera prestazione di
servizi», ai paragrafi 1 e 2, così recita:

«1. Gli Stati membri rispettano il diritto dei prestatori di fornire un
servizio in uno Stato membro diverso da quello in cui sono stabiliti.

Lo Stato membro in cui il servizio viene prestato assicura il libero accesso a
un’attività di servizi e il libero esercizio della medesima sul proprio
territorio.

(...)

2\. Gli Stati membri non possono restringere la libera circolazione dei
servizi forniti da un prestatore stabilito in un altro Stato membro, in
particolare, imponendo i requisiti seguenti:

(...)».  
  
---|---  
  
7

|

Ai sensi dell’articolo 17 di tale direttiva, intitolato «Ulteriori deroghe
alla libera prestazione di servizi»:

«L’articolo 16 non si applica

(...)

|

6)

|

alle materie disciplinate dal titolo II della direttiva 2005/36/CE, compresi i
requisiti negli Stati membri dove il servizio è prestato che riservano
un’attività ad una particolare professione;  
  
---|---  
  
(...)».  
  
Il diritto tedesco

8

|

A norma dell’articolo 80, paragrafo 5, del codice tributario (Abgabenordnung),
quale vigente nel corso del periodo oggetto del procedimento principale (in
prosieguo: il «codice tributario»), i procuratori e i consulenti che
forniscono professionalmente assistenza in materia tributaria senza essere in
possesso della relativa abilitazione non sono autorizzati a rappresentare o ad
assistere i loro mandanti o clienti dinanzi all’amministrazione finanziaria.  
  
---|---  
  
9

|

Ai sensi dell’articolo 2, primo periodo, della legge sull’attività di
consulente tributario (Steuerberatungsgesetz, BGBl. 1975, I, pag. 2735), quale
vigente nel corso del periodo oggetto del procedimento principale (in
prosieguo: la «legge sui consulenti tributari»), un’attività d’assistenza in
materia tributaria può essere svolta professionalmente unicamente dai soggetti
o dalle associazioni a tal fine abilitate.  
  
---|---  
  
10

|

Ai sensi dell’articolo 3 della legge sui consulenti tributari:

«Sono abilitati a prestare assistenza in materia tributaria a titolo
professionale:

|

1)

|

I commercialisti, i rappresentanti fiscali, gli avvocati, gli avvocati europei
stabiliti, i revisori legali e i revisori contabili giurati,  
  
---|---  
  
2)

|

le società di professionisti i cui soci sono tutte persone di cui al punto 1,  
  
---|---  
  
3)

|

le società di consulenza tributaria, le società di avvocati, di revisori
legali e di revisori contabili giurati».  
  
---|---  
  
11

|

L’assistenza prestata in materia tributaria in forma temporanea e occasionale
è disciplinata dall’articolo 3a della legge sui consulenti tributari, volta a
dare attuazione alla direttiva 2005/36 per quanto attiene all’assistenza
professionale in materia tributaria in Germania da parte di soggetti e
associazioni di un altro Stato membro. Tale articolo così recita:

«1. Chiunque sia stabilito professionalmente in un altro Stato membro
dell’Unione europea o in altro Stato parte contraente dell’accordo sullo
Spazio economico europeo[, del 2 maggio 1992 (GU 1994, L 1, pag. 3),] o in
Svizzera e sia ivi autorizzato a prestare assistenza in materia fiscale a
titolo professionale in base alla legge dello Stato di stabilimento, può
prestare detta assistenza nel territorio della Repubblica federale di Germania
in forma temporanea e occasionale. I limiti dell’autorizzazione alla
prestazione di assistenza in materia fiscale nel territorio nazionale sono
definiti in base ai limiti della corrispondente abilitazione nello Stato di
stabilimento. Nell’ambito dello svolgimento della loro attività nel territorio
nazionale, il prestatore medesimo sarà soggetto alle stesse regole
professionali previste per i soggetti indicati nell’articolo 3. Se nello Stato
di stabilimento non sono disciplinate né la professione, né la formazione
richiesta per il suo esercizio, la prestazione di assistenza in materia
fiscale a titolo professionale nel territorio nazionale è ammessa soltanto se
il soggetto ha ivi esercitato l’attività professionale per almeno due anni nel
corso dei dieci anni precedenti. (...)

2\. La prestazione di assistenza in materia fiscale a titolo professionale a
norma del paragrafo 1 è ammessa solo a condizione che il prestatore,
anteriormente all’erogazione della prima prestazione nel territorio nazionale,
ne dia comunicazione scritta all’ente competente.

(...)

La dichiarazione deve comprendere i seguenti elementi:

(...)

|

5)

|

attestato indicante che la persona è legalmente stabilita ai fini della
prestazione di assistenza in materia fiscale a titolo professionale in uno
Stato membro dell’Unione europea, in uno Stato parte alla convenzione sullo
Spazio economico europeo o in Svizzera e che l’esercizio di tale attività non
le è interdetto, neppure temporaneamente, all’atto della presentazione
dell’attestato,  
  
---|---  
  
6)

|

certificato di idoneità professionale,  
  
---|---  
  
7)

|

prova dell’esercizio della professione, da parte dell’interessato, nello Stato
di stabilimento per almeno due anni nel corso dei dieci anni precedenti,
qualora nello Stato di stabilimento non siano disciplinate né la professione,
né la formazione richiesta per il suo esercizio,  
  
---|---  
  
(...)».  
  
12

|

L’articolo 5, paragrafo 1, primo periodo, della legge sui consulenti tributari
così recita:

«I soggetti e le associazioni professionali distinti da quelli indicati agli
articoli 3, 3a (...) non sono autorizzati a prestare assistenza in materia
tributaria a titolo professionale e non possono segnatamente fornire
consulenza in materia tributaria a titolo professionale».  
  
---|---  
  
13

|

Il successivo articolo 32 così dispone:

«1. I commercialisti, i rappresentanti fiscali e le società di consulenza
tributaria prestano assistenza in materia fiscale a titolo professionale a
norma delle disposizioni della presente legge.

2\. I commercialisti e i rappresentanti fiscali necessitano della relativa
abilitazione; essi esercitano una professione liberale. La loro attività non
ha carattere commerciale.

3\. Le società di consulenza tributaria necessitano del riconoscimento. Ai
fini del riconoscimento è richiesta la prova del fatto che la società sia
gestita in maniera responsabile da commercialisti».  
  
---|---  
  
14

|

A termini dell’articolo 35, paragrafo 1, primo periodo, della legge medesima,
solamente le persone che abbiano superato l’esame di consulente tributario
ovvero che siano state dispensate dall’esame medesimo possono essere nominate
consulenti tributari.  
  
---|---  
  
I fatti oggetto della controversia principale e le questioni pregiudiziali

15

|

Dalla decisione di rinvio emerge che la X è una società di capitali di diritto
britannico con sede nel Regno Unito e con filiali in Belgio e nei Paesi Bassi.
Il suo oggetto sociale consiste nella prestazione di consulenza commerciale,
consulenza tributaria e contabilità. Essa non è riconosciuta quale società di
consulenza tributaria ai sensi della legge sui consulenti tributari.  
  
---|---  
  
16

|

La X presta consulenze in materia tributaria a vari clienti stabiliti in
Germania di cui assicura la rappresentanza nei procedimenti amministrativi in
materia fiscale. Per le spedizioni postali ha designato quale rappresentante
con potere di ricevere le notificazioni la A Ltd, impresa di servizi di
ufficio stabilita in Germania.  
  
---|---  
  
17

|

La X collaborava alla predisposizione della dichiarazione dell’imposta sulla
cifra d’affari relativa all’esercizio 2010 della C Ltd, con sede in Germania.
Tale dichiarazione è pervenuta all’ufficio delle imposte agli inizi del 2012.
Con decisione del 12 marzo 2012 l’ufficio medesimo negava di riconoscere la X
quale procuratore della C Ltd ai fini del procedimento di determinazione
dell’imposta sulla cifra d’affari relativa al 2010, ai sensi dell’articolo 80,
paragrafo 5, del codice tributario, in base al rilievo che la X non era
autorizzata a prestare assistenze in materia tributaria a titolo
professionale.  
  
---|---  
  
18

|

La X adiva quindi il Finanzgericht Niedersachsen (sezione tributaria del
tribunale della Bassa Sassonia) che respingeva il ricorso.  
  
---|---  
  
19

|

Adito dalla X con ricorso per cassazione, il giudice del rinvio rileva che i
requisiti previsti dall’articolo 80, paragrafo 5, del codice tributario
giustificano che alla X sia stato negato di intervenire quale procuratore
dinanzi all’amministrazione finanziaria. Infatti, la X non sarebbe autorizzata
a prestare assistenza in materia tributaria a titolo professionale né in base
all’articolo 3, punto 3, della legge sui consulenti tributari, né in base al
successivo articolo 3a. Tuttavia, atteso che la X si richiama, segnatamente,
agli articoli 5 della direttiva 2005/36, 16 della direttiva 2006/123 e 56
TFUE, il giudice del rinvio si chiede se la X possa validamente invocare
direttamente tali disposizioni.  
  
---|---  
  
20

|

Il giudice medesimo fa presente che i suoi quesiti vertono sulla situazione di
una società di consulenza tributaria, costituita conformemente alla normativa
di uno Stato membro, che predisponga, nello Stato membro di stabilimento, di
cui l’attività di consulente tributario non sia regolamentata, una
dichiarazione tributaria a favore di un destinatario in un altro Stato membro,
trasmettendo la dichiarazione medesima all’amministrazione finanziaria di
quest’ultimo, Stato nel quale le relative disposizioni nazionali prevedano una
regolamentazione di detta attività.  
  
---|---  
  
21

|

Il giudice a quo precisa che il Finanzgericht Niedersachsen (sezione
tributaria del tribunale della Bassa Sassonia) non ha ancora accertato se la X
abbia effettivamente prestato i servizi di cui trattasi nello Stato membro nel
quale essa è stabilita, vale a dire il Regno dei Paesi Bassi, o se sia
parimenti stabilita nello Stato membro del destinatario della prestazione,
vale a dire la Repubblica federale di Germania.  
  
---|---  
  
22

|

Tuttavia, il giudice del rinvio rileva che tale circostanza non si oppone al
rinvio pregiudiziale. Infatti, a prescindere dal fatto che il giudice medesimo
non potrebbe, esso stesso, procedere agli accertamenti di fatto mancanti,
risulterebbe possibile, in tale fase del procedimento, che il Finanzgericht
Niedersachsen (sezione tributaria del tribunale della Bassa Sassonia), cui
spetta l’accertamento dei fatti, ritenga che la X abbia prestato i servizi di
cui trattasi nei Paesi Bassi senza essere stabilita in Germania. Le risposte
fornite dalla Corte alle questioni di diritto sollevate consentirebbero
successivamente di accertare, da un lato, se il Finanzgericht Niedersachsen
(sezione tributaria del tribunale della Bassa Sassonia) debba procedere a
accertamenti e, dall’altro, l’eventuale oggetto dei medesimi.  
  
---|---  
  
23

|

Per quanto attiene all’articolo 5 della direttiva 2005/36, il giudice del
rinvio si interroga, da un lato, sulla questione se detta disposizione sia
effettivamente applicabile ad una società prestataria di servizi. Il fatto che
l’articolo 2, paragrafo 1, di detta direttiva preveda la sua applicazione
unicamente ai cittadini e non alle società potrebbe infatti risultare
ostativo. Tuttavia, potrebbe doversi tener conto, a tal riguardo, delle
persone munite di responsabilità direttiva della società di cui trattasi.  
  
---|---  
  
24

|

Dall’altro, il giudice del rinvio si chiede se una prestazione che si collochi
nell’esercizio di una professione regolamentata nello Stato membro ospitante,
ma effettuata senza che le persone agenti per conto delle società abbiano
fisicamente varcato la frontiera, ricada nella sfera dell’articolo 5 della
direttiva medesima.  
  
---|---  
  
25

|

Per quanto attiene all’articolo 16 della direttiva 2006/123, il giudice del
rinvio rileva che, se è pur vero che la società di consulenza tributaria
fornisce il servizio nello Stato membro in cui è stabilita, l’applicazione di
detto articolo potrebbe risultare esclusa, in considerazione del tenore
dell’articolo medesimo. Infatti, ai sensi di tale articolo, gli Stati membri
rispettano il diritto dei prestatori di fornire servizi in uno Stato membro
diverso da quello di stabilimento. I servizi forniti sul territorio dello
Stato membro di stabilimento non dovrebbero conseguentemente essere
disciplinati dallo stesso articolo.  
  
---|---  
  
26

|

Qualora, per contro, una società di consulenza tributaria fornisca sevizi in
uno Stato membro diverso da quello di stabilimento, l’articolo 16 di detta
direttiva potrebbe, a termini del successivo articolo 17, punto 6, non
risultare loro applicabile considerato che nello Stato membro in cui il
servizio è fornito l’attività di consulenza tributaria è riservata ad una
specifica professione.  
  
---|---  
  
27

|

Per quanto attiene all’articolo 56 TFUE, il giudice del rinvio rileva che la
normativa oggetto del procedimento principale costituisce una restrizione alla
libera prestazione dei servizi. Infatti, tale normativa non consente che una
società costituita conformemente alla legge di un altro Stato membro, con sede
nello Stato medesimo e la cui responsabilità direttiva non incomba a
consulenti tributari, sia riconosciuta in Germania quale società di consulenza
tributaria e possa liberamente prestare assistenza in materia tributaria a
titolo professionale. Un riconoscimento di tale genere presuppone infatti la
prova che la responsabilità della direzione della società incomba a consulenti
tributari, fermo restando che solamente colui che abbia superato l’esame di
consulente tributario ovvero sia stato dispensato dall’esame medesimo può
essere designato quale consulente tributario.  
  
---|---  
  
28

|

Il giudice medesimo aggiunge che una società priva di abilitazione
all’esercizio di assistenza professionale in materia tributaria può tuttalpiù,
ai sensi dell’articolo 3a della legge sui consulenti tributari, essere
abilitata a prestare, a titolo temporaneo e occasionale, assistenza in materia
tributaria sul territorio della repubblica federale di Germania. Tale
disposizione non ricomprende tuttavia i servizi che una società fornisca in un
altro Stato membro, senza che le persone agenti a nome della società stessa si
spostino nel territorio della Repubblica federale di Germania.  
  
---|---  
  
29

|

Il giudice del rinvio si chiede quindi se tale restrizione alla libera
prestazione di servizi sia giustificata da motivi imperativi di interesse
generale. A suo parere, una giustificazione di tal genere potrebbe risiedere
nella necessità di garantire il rispetto nella normativa tributaria e di
prevenire l’evasione fiscale, il che costituisce appunto l’obiettivo della
normativa oggetto del procedimento principale. In particolare, la limitazione
dell’accesso all’attività di consulente tributario a talune persone o a
società determinate e volto a garantire ai contribuenti un’assistenza
qualificata nell’assolvimento dei loro obblighi tributari.  
  
---|---  
  
30

|

Inoltre, il giudice a quo osserva che i contribuenti devono essere parimenti
tutelati contro i possibili danni risultanti da consulenza prestata in materia
tributaria da persone prive delle qualifiche professionali o personali
necessarie a tal fine. L’abilitazione prevista all’articolo 3 della legge sui
consulenti tributari contribuisce, di conseguenza, parimenti a tutelare gli
interessi dei contribuenti cui vengono forniti, quali consumatori, servizi di
consulenza.  
  
---|---  
  
31

|

Il giudice del rinvio ritiene parimenti che, alla luce della complessità della
normativa tributaria tedesca e delle costanti modifiche della disciplina
tributaria, la regolamentazione oggetto della controversia principale risulta
adeguata e necessaria a garantire i menzionati obiettivi.  
  
---|---  
  
32

|

Ciò premesso il Bundesfinanzhof (Corte tributaria federale) ha deciso di
sospendere il procedimento e di sottoporre alla Corte le seguenti questioni
pregiudiziali:

|

«1)

|

Se l’articolo 5 della direttiva [2005/36] osti ad una restrizione alla libera
prestazione dei servizi nel caso in cui una società di consulenza tributaria,
costituita in base alle disposizioni di uno Stato membro, provveda, nel
proprio Stato membro di stabilimento in cui l’attività di consulenza
tributaria non sia regolamentata, a predisporre le dichiarazioni dei redditi
per un destinatario stabilito in un altro Stato membro e a trasmetterle
all’amministrazione finanziaria, laddove in detto altro Stato membro la
normativa nazionale preveda che una società di consulenza tributaria debba, ai
fini dell’abilitazione alla prestazione di assistenza in materia fiscale a
titolo professionale, essere riconosciuta e gestita in maniera responsabile da
commercialisti.  
  
---|---  
  
2)

|

Se una società di consulenza tributaria possa, nelle circostanze indicate
nella prima questione, legittimamente richiamarsi all’articolo 16, paragrafi 1
e 2, della direttiva 2006/123 a prescindere dalla questione in quale dei due
Stati membri essa effettui la prestazione dei servizi.  
  
---|---  
  
3)

|

Se l’articolo 56 TFUE debba essere interpretato nel senso che, in circostanze
come quelle indicate nella prima questione, osti ad una restrizione alla
libera prestazione dei servizi derivante dalla normativa vigente nello Stato
membro del destinatario della prestazione, ove la società di consulenza
tributaria non sia stabilita nello Stato membro medesimo».  
  
---|---  
  
Sulle questioni pregiudiziali

Osservazioni preliminari

33

|

Con le questioni pregiudiziali il giudice del rinvio si chiede, in limine, se
una prestazione di servizio, come quella oggetto del procedimento principale
ricada nella sfera dell’articolo 5 della direttiva 2005/36, dell’articolo 16,
paragrafi 1 e 2, della direttiva 2006/123 e/o dell’articolo 56 TFUE.  
  
---|---  
  
34

|

Come emerge dalla decisione di rinvio, le questioni muovono dalla premessa che
la X fornisce, dai Paesi Bassi e senza che le persone agenti a nome della
società si spostino nel territorio della Repubblica federale di Germania,
assistenza in materia tributaria a titolo professionale per clienti situati in
Germania.  
  
---|---  
  
35

|

Orbene, si deve rilevare, da un lato, che una prestazione di servizi di tal
genere non ricade nella sfera dell’articolo 5 della direttiva 2005/36.
Infatti, il paragrafo 2 di detto articolo prevede espressamente che le
disposizioni del titolo II della direttiva medesima, ivi compreso il
menzionato articolo 5, si applicano unicamente in caso di spostamento del
prestatore verso il territorio dello Stato membro ospitante. Ciò non è quanto
avviene nel caso di una prestazione di servizi come quella oggetto del
procedimento principale.  
  
---|---  
  
36

|

Dall’altro, per quanto attiene all’articolo 16, paragrafi 1 e 2, della
direttiva 2006/123, si deve rammentare che, ai sensi dell’articolo 17, punto
6, della medesima, detto articolo 16 non trova applicazione, in ogni caso,
nelle materie ricomprese nel titolo II della direttiva 2005/36 né con riguardo
ai requisiti vigenti nello Stato membro in cui il servizio viene fornito, che
riservino una determinata attività ad una particolare professione.  
  
---|---  
  
37

|

Come emerge dalla decisione di rinvio, una normativa come quella oggetto del
procedimento principale definisce i requisiti di accesso all’attività di
assistenza in materia tributaria a titolo professionale e vieta l’esercizio di
tale attività a coloro che non rispondano a tali requisiti. Si deve quindi
ritenere che tale normativa riservi un’attività ad una specifica professione
ai sensi dell’articolo 17, punto 6, della direttiva 2006/13.  
  
---|---  
  
38

|

Ciò premesso, come rilevato dall’avvocato generale al paragrafo 53 delle
conclusioni, i requisiti risultanti da una normativa di tal genere ricadono
nell’esclusione dalla sfera di applicazione dell’articolo 16 della direttiva,
esclusione stabilita all’articolo 17, punto 6, della medesima.  
  
---|---  
  
39

|

Tale interpretazione non può essere rimessa in discussione dal fatto che, come
rilevato supra al punto 35, una prestazione di servizi come quella oggetto del
procedimento principale non sia ricompresa nel titolo II della direttiva
2005/36. Infatti, come confermato dal tenore stesso dell’articolo 17, punto 6,
della direttiva 2006/123, l’esclusione prevista da tale disposizione non è
limitata alla sole materie comprese nel detto titolo II.  
  
---|---  
  
40

|

Ne consegue che una prestazione di servizi come quella oggetto del
procedimento principale non ricade nella sfera né dell’articolo 5 della
direttiva 2005/36 né in quella dell’articolo 16, paragrafi 1 e 2, della
direttiva 2006/123.  
  
---|---  
  
41

|

Per contro, un servizio come quello oggetto del procedimento principale,
rivestendo carattere transfrontaliero, ricade nella sfera dell’articolo 56
TFUE (v., per analogia, sentenza OSA, C‑351/12, EU:C:2014:110, punto 68).  
  
---|---  
  
42

|

Ciò premesso, occorre procedere unicamente alla risposta alla terza questione.  
  
---|---  
  
Sulla terza questione

43

|

Con la terza questione pregiudiziale il giudice del rinvio chiede,
sostanzialmente, se l’articolo 56 TFUE debba essere interpretato nel senso che
osti a che una normativa di uno Stato membro, che definisca i requisiti di
accesso all’attività di assistenza in materia tributaria prestata a titolo
professionale, restringa la libera prestazione dei servizi di una società di
consulenza tributaria, costituita conformemente alla normativa di un altro
Stato membro in cui la società stessa sia stabilita, che predisponga, in
quest’ultimo Stato membro in cui l’attività di consulente tributario non è
regolamentata, una dichiarazione fiscale per un destinatario situato nel primo
Stato membro trasmettendola all’amministrazione finanziaria del medesimo.  
  
---|---  
  
44

|

A tal riguardo, si deve ricordare che, in assenza di armonizzazione dei
requisiti di accesso ad una professione, gli Stati membri sono legittimati a
definire le conoscenze e le qualifiche necessarie all’esercizio della
professione medesima (v., segnatamente, sentenza Brouillard, C‑298/14,
EU:C:2015:652, punto 48 e giurisprudenza citata).  
  
---|---  
  
45

|

I requisiti di accesso all’attività di assistenza in materia tributaria
prestata a titolo professionale non costituiscono, a tutt’oggi, oggetto di
armonizzazione a livello dell’Unione, ove gli Stati membri restano quindi
competenti a definirne le condizioni di accesso (v., per analogia, sentenza
Brouillard, C‑298/14, EU:C:2015:652, punto 49).  
  
---|---  
  
46

|

Ne consegue che, nella specie, il diritto dell’Unione non osta a che la
normativa tedesca subordini l’accesso all’attività di cui trattasi al possesso
di conoscenze e qualifiche ritenute necessarie (v., per analogia, sentenza
Brouillard, C‑298/14, EU:C:2015:652, punto 50).  
  
---|---  
  
47

|

Tuttavia, resta il fatto che gli Stati membri devono esercitare le proprie
competenze in tale settore nel rispetto delle libertà fondamentali garantite
dal Trattato FUE (sentenza Brouillard, C‑298/14, EU:C:2015:652, punto 51 e
giurisprudenza citata).  
  
---|---  
  
48

|

Per quanto attiene alla libera prestazione dei servizi, da costante
giurisprudenza della Corte risulta che l’articolo 56 TFUE impone non solo
l’eliminazione di qualsiasi discriminazione nei confronti del prestatore di
servizi in base alla sua cittadinanza o al fatto che questi sia stabilito in
un altro Stato membro diverso da quello in cui la prestazione dev’essere
effettuata, ma anche la soppressione di qualsiasi restrizione, anche qualora
essa si applichi indistintamente ai prestatori nazionali e a quelli degli
altri Stati membri, quando sia tale da vietare, ostacolare o rendere meno
attraenti, le attività del prestatore stabilito in un altro Stato membro, ove
fornisca legittimamente servizi analoghi (v., segnatamente, sentenza
Konstantinides, C‑475/11, EU:C:2013:542, punto 44).  
  
---|---  
  
49

|

Come rilevato dall’avvocato generale ai paragrafi 66 e 67 delle conclusioni,
una normativa come quella oggetto del procedimento principale costituisce una
restrizione alla libera prestazione dei servizi. Infatti, subordinando
l’esercizio da parte di una società di consulenza tributaria, dell’attività di
assistenza in materia tributaria prestata a titolo professionale ad un regime
di previa autorizzazione, autorizzazione a sua volta subordinata al possesso
di idonea qualificazione professionale da parte dei suoi dirigenti, tale
normativa esclude qualsivoglia possibilità per una società di consulenza
tributaria stabilita in un altro Stato membro in cui tale attività sia
legalmente esercitata senza essere regolamentata, di fornire servizi in
Germania.  
  
---|---  
  
50

|

È pur vero che una società di consulenza tributaria che non sia abilitata a
prestare assistenza in materia tributaria a titolo professionale può, a
termini dell’articolo 3a della legge sui consulenti tributari, essere
abilitata a fornire, temporaneamente ed occasionalmente, assistenza in materia
tributaria sul territorio della Repubblica federale di Germania.  
  
---|---  
  
51

|

Tuttavia, dalle precisazioni fornite dal giudice del rinvio, richiamate supra
al punto 28, emerge che tale articolo non trova applicazione ad una
prestazione di servizi, come quella oggetto del procedimento principale, che
non implichi lo spostamento fisico del prestatore di servizi verso lo Stato
membro ospitante.  
  
---|---  
  
52

|

Per quanto attiene alla giustificazione di una restrizione costituita da una
normativa nazionale come quella oggetto del procedimento principale, secondo
ben consolidata giurisprudenza, i provvedimenti nazionali in grado di
ostacolare o rendere meno attraente l’esercizio delle libertà fondamentali
garantite dal Trattato possono essere giustificati solo qualora perseguano un
obiettivo di interesse generale, siano adeguati a garantire la realizzazione
dello stesso e non eccedano quanto è necessario per raggiungerlo (v.,
segnatamente, sentenza Konstantinides, C‑475/11, EU:C:2013:542, punto 50).  
  
---|---  
  
53

|

In termini generale, si deve rilevare che la prevenzione dell’evasione fiscale
e la tutela dei consumatori che, come emerge dalla decisione di rinvio,
costituiscono obiettivi perseguiti dalla normativa oggetto del procedimento
principale, sono obiettivi ricompresi tra quelli che possono essere
considerati quali motivi imperativi di interesse generale idonei a
giustificare una restrizione alla libera prestazione di servizi (v., in tal
senso, sentenze Konstantinides, C‑475/11, EU:C:2013:542, punto 51 e
giurisprudenza citata, e Commissione/Spagna, C‑678/11, EU:C:2014:2434, punto
45 e giurisprudenza citata).  
  
---|---  
  
54

|

Tuttavia, da costante giurisprudenza della Corte risulta che spetta alla
autorità nazionali provvedere a che le qualifiche acquisite in altri Stati
membri siano riconosciute nel loro giusto valore e siano debitamente prese in
considerazione (v. sentenza Peñarroja Fa, C‑372/09 e C‑373/09, EU:C:2011:156,
punto 58 e giurisprudenza citata).  
  
---|---  
  
55

|

Tuttavia, nella specie, dagli atti sottoposti alla Corte non risulta che, per
quanto attiene ad una prestazione di servizi che non implichi
l’attraversamento fisico di frontiere da parte del prestatore di servizi o di
persone agenti a suo nome, la normativa oggetto del procedimento principale
consenta di riconoscere nel suo giusto valore e di prendere debitamente in
considerazione una qualifica nel settore dell’assistenza in materia tributaria
prestata a titolo professionale acquisita da detto prestatore di servizi o da
dette persone in un altro Stato membro.  
  
---|---  
  
56

|

È ben vero che l’obbligo imposto ad un prestatore di servizi di assistenza
tributaria prestata a titolo professionale, quale la X, di procedere ad una
semplice previa dichiarazione presso le autorità dello Stato membro in cui
l’accesso all’attività di assistenza professionale in materia tributaria è
regolamentata ed in cui detto prestatore di servizi intenda fornire i servizi
medesimi non andrebbe, a tal riguardo, in linea di principio, al di là di
quanto necessario per conseguire gli obiettivi di prevenzione dell’evasione
fiscale e di tutela dei consumatori, perseguiti da una normativa come quella
oggetto del procedimento principale. Un obbligo di tale genere sarebbe idoneo
a consentire alle autorità medesime di procedere alla verifica delle
qualifiche acquisite dal prestatore, eventualmente per mezzo dell’esperienza
maturata, ovvero dalle persone fisiche che forniscono, per conto del medesimo,
il servizio di cui trattasi, in altri Stati membri nel particolare settore
tributario in cui il prestatore medesimo intenda esercitare la propria
attività (v., per analogia, sentenza Essent Energie Productie, C‑91/13,
EU:C:2014:2206, punti 57 e 58 nonché la giurisprudenza citata).  
  
---|---  
  
57

|

Tuttavia, come emerge dal punto 28 supra, la disposizione che consentirebbe,
secondo l’ufficio delle imposte della Repubblica federale di Germania, tale
riconoscimento e tale presa in considerazione, vale a dire l’articolo 3a della
legge sui consulenti tributari non è, alla luce delle precisazioni fornite dal
giudice del rinvio, applicabile ad una prestazione di servizi di tal genere.  
  
---|---  
  
58

|

Peraltro, in presenza di circostanze come quelle oggetto del procedimento
principale, le autorità di uno Stato membro non potrebbero, in ogni caso,
validamente opporre ad un prestatore di servizi, quale la X, l’eventuale
mancato rispetto delle norme prescritte da una disposizione, quale l’articolo
3a della legge sui consulenti tributari, atteso che le modalità di
applicazione di tale disposizione nei suoi confronti non risultano chiare.  
  
---|---  
  
59

|

Infatti, il principio della certezza del diritto esige, segnatamente, che le
norme giuridiche siano chiare, precise e prevedibili nei loro effetti, in
particolare qualora esse possano comportare conseguenze sfavorevoli in capo ai
singoli e alle imprese (v., sentenza Berlington Hungary e a., C‑98/14,
EU:C:2015:386, punto 77 e giurisprudenza citata).  
  
---|---  
  
60

|

Conseguentemente, si deve rispondere alla terza questione dichiarando che
l’articolo 56 TFUE deve essere interpretato nel senso che osta a che una
normativa di uno Stato membro, che stabilisca i requisiti di accesso
all’attività di assistenza in materia tributaria prestata a titolo
professionale, restringe la libera prestazione dei servizi di una società di
consulenza tributaria, costituita conformemente alla normativa di un altro
Stato membro in cui tale società si è stabilita, che predisponga, in
quest’ultimo Stato membro in cui l’attività di consulenza tributaria non sia
regolamentata, una dichiarazione fiscale per un destinatario situato nel primo
Stato membro trasmettendola all’amministrazione finanziaria del medesimo,
senza che le qualifiche acquisite dalla società medesima, ovvero dalle persone
fisiche che effettuino, per conto della stessa, la prestazione di servizi di
assistenza tributaria a titolo professionale, in altri Stati membri siano
riconosciute nel loro giusto valore e debitamente prese in considerazione.  
  
---|---  
  
Sulle spese

61

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 56 TFUE deve essere interpretato nel senso che osta a che una
normativa di uno Stato membro, che stabilisca i requisiti di accesso
all’attività di assistenza in materia tributaria prestata a titolo
professionale, restringe la libera prestazione dei servizi di una società di
consulenza tributaria, costituita conformemente alla normativa di un altro
Stato membro in cui tale società si è stabilita, che predisponga, in
quest’ultimo Stato membro, in cui l’attività di consulenza tributaria non sia
regolamentata, una dichiarazione fiscale per un destinatario situato nel primo
Stato membro trasmettendola all’amministrazione finanziaria del medesimo,
senza che le qualifiche acquisite dalla società medesima, ovvero dalle persone
fisiche che effettuino, per conto della stessa, la prestazione di servizi di
assistenza tributaria a titolo professionale, in altri Stati membri siano
riconosciute nel loro giusto valere e debitamente prese in considerazione.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

