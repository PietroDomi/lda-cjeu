

SENTENZA DELLA CORTE (Quarta Sezione)

17 dicembre 2015 ( *1 )

«Rinvio pregiudiziale — Politica commerciale — Dumping — Accendini tascabili a
pietra focaia e a gas, non ricaricabili — Regolamento (CE) n. 1225/2009 —
Articolo 11, paragrafo 2 — Scadenza — Articolo 13 — Elusione — Regolamento di
esecuzione (UE) n. 260/2013 — Validità — Estensione di un dazio antidumping
disposta a una data in cui il regolamento istitutivo di quest’ultimo non è più
in vigore — Modificazione della configurazione degli scambi»

Nella causa C‑371/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Finanzgericht Hamburg (Tribunale per le
cause in materia tributaria di Amburgo, Germania), con decisione del 17 giugno
2014, pervenuta in cancelleria il 1o agosto 2014, nel procedimento

APEX GmbH Internationale Spedition

contro

Hauptzollamt Hamburg-Stadt,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan, A. Prechal e K.
Jürimäe (relatore) giudici,

avvocato generale: Y. Bot

cancelliere: I. Illéssy, amministratore

vista la fase scritta del procedimento e in seguito all’udienza del 2 luglio
2015,

considerate le osservazioni presentate:

—

|

per la APEX GmbH Internationale Spedition, da M. Hackert, Rechtsanwalt, nonché
da R. Etehad;  
  
---|---  
  
—

|

per il Consiglio dell’Unione europea, da S. Boelaert, in qualità di agente,
assistita inizialmente da D. Geradin e N. Tuominen, successivamente da N.
Tuominen, avocats;  
  
---|---  
  
—

|

per la Commissione europea, da F. Erlbacher, T. Maxian Rusche e A.
Stobiecka‑Kuik, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 16
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sulla validità del regolamento di
esecuzione (UE) n. 260/2013 del Consiglio, del 18 marzo 2013, che estende il
dazio antidumping definitivo istituito dal regolamento (CE) n. 1458/2007 sulle
importazioni di accendini tascabili a pietra focaia e a gas, non ricaricabili,
originari della Repubblica popolare cinese, alle importazioni di accendini
tascabili a pietra focaia e a gas, non ricaricabili, provenienti dalla
Repubblica socialista del Vietnam, indipendentemente dal fatto che siano o non
siano dichiarati originari della Repubblica socialista del Vietnam (GU L 82,
pag. 10; in prosieguo: il «regolamento controverso»).  
  
---|---  
  
2

|

Tale domanda è stata presentata nell’ambito di una controversia insorta tra la
APEX GmbH Internationale Spedition (in prosieguo: la «APEX») e lo Hauptzollamt
Hamburg‑Stadt (Ufficio principale delle dogane di Amburgo‑Città, Germania),
vertente su una decisione di tale ufficio di imporre alla APEX il pagamento di
dazi antidumping.  
  
---|---  
  
Contesto normativo

Il regolamento (CE) n. 1225/2009

3

|

Le disposizioni disciplinanti l’applicazione di misure antidumping da parte
dell’Unione europea, in vigore all’epoca dei fatti di cui al procedimento
principale, erano contenute nel regolamento (CE) n. 1225/2009 del Consiglio,
del 30 novembre 2009, relativo alla difesa contro le importazioni oggetto di
dumping da parte di paesi non membri della Comunità europea (GU L 343, pag.
51, e, per rettifica, GU 2010, L 7, pag. 22), nella sua versione originale
nonché nella versione introdotta dal regolamento (UE) n. 765/2012 del
Parlamento europeo e del Consiglio, del 13 giugno 2012 (GU L 237, pag. 1; in
prosieguo: il «regolamento di base»).  
  
---|---  
  
4

|

Il considerando 19 del regolamento di base enuncia quanto segue:

«(...) è necessario che la legislazione comunitaria preveda disposizioni per
far fronte a pratiche, incluso il semplice assemblaggio nella Comunità oppure
in un paese terzo, volte essenzialmente ad eludere le misure antidumping».  
  
---|---  
  
5

|

L’articolo 10 di detto regolamento, intitolato «Retroattività», dispone, al
paragrafo 1, quanto segue:

«Le misure provvisorie e i dazi antidumping definitivi sono applicati
unicamente ai prodotti immessi in libera pratica dopo l’entrata in vigore
delle decisioni adottate a norma dell’articolo 7, paragrafo 1, e dell’articolo
9, paragrafo 4, a seconda del caso, fatte salve le eccezioni di cui al
presente regolamento».  
  
---|---  
  
6

|

L’articolo 11, paragrafo 2, primo comma, del citato regolamento recita:

«Le misure di antidumping definitive scadono dopo cinque anni dalla data in
cui sono state istituite oppure dopo cinque anni dalla data della conclusione
dell’ultimo riesame relativo al dumping e al pregiudizio, salvo che nel corso
di un riesame non sia stabilito che la scadenza di dette misure implica il
rischio del persistere o della reiterazione del dumping e del pregiudizio. Il
riesame in previsione della scadenza è avviato per iniziativa della
Commissione oppure su domanda dei produttori comunitari o dei loro
rappresentanti e le misure restano in vigore in attesa dell’esito del
riesame».  
  
---|---  
  
7

|

L’articolo 13 del medesimo regolamento, intitolato «Elusione», è formulato nei
seguenti termini:

«1. L’applicazione dei dazi antidumping istituiti a norma del presente
regolamento può essere estesa alle importazioni da paesi terzi di prodotti
simili, leggermente modificati o meno, o alle importazioni dal paese oggetto
delle misure di prodotti simili leggermente modificati, o di loro parti, se le
misure in vigore vengono eluse. Dazi antidumping non superiori al dazio
antidumping residuo istituito a norma dell’articolo 9, paragrafo 5, possono
essere estesi alle importazioni dei prodotti delle società che beneficiano di
dazi individuali dei paesi oggetto delle misure, se le misure in vigore
vengono eluse. Si intende per elusione una modificazione della configurazione
degli scambi tra i paesi terzi e la Comunità o tra società del paese oggetto
delle misure e la Comunità che derivi da pratiche, processi o lavorazioni per
i quali non vi sia una sufficiente motivazione o giustificazione economica
oltre all’istituzione del dazio, essendo provato che sussiste un pregiudizio o
che risultano indeboliti gli effetti riparatori del dazio in termini di prezzi
e/o di quantitativi dei prodotti simili, ed essendo provato altresì, se
necessario conformemente alle disposizioni dell’articolo 2, che esiste un
dumping in relazione ai valori normali precedentemente accertati per i
prodotti simili.

Le pratiche, i processi o le lavorazioni di cui al primo comma comprendono,
tra l’altro, le leggere modificazioni apportate al prodotto in esame in vista
di una sua classificazione sotto codici doganali normalmente non soggetti alle
misure, sempreché la modifica non alteri le sue caratteristiche essenziali, la
spedizione del prodotto oggetto delle misure attraverso paesi terzi, la
riorganizzazione della struttura delle vendite e dei canali di vendita da
parte degli esportatori o dei produttori del paese oggetto delle misure al
fine ultimo di esportare i loro prodotti nella Comunità attraverso i
produttori che beneficiano di aliquote del dazio individuali inferiori a
quelle applicabili ai prodotti dei fabbricanti e, nelle circostanze indicate
al paragrafo 2, l’assemblaggio di parti per mezzo di operazioni di
assemblaggio nella Comunità o in un paese terzo.

2\. Operazioni di assemblaggio nella Comunità o in un paese terzo sono
considerate elusive delle misure vigenti, nelle seguenti circostanze:

|

a)

|

le operazioni sono iniziate o sostanzialmente aumentate dopo l’apertura
dell’inchiesta antidumping oppure nel periodo immediatamente precedente e i
pezzi utilizzati sono originari del paese soggetto alla misura; e

(…)  
  
---|---  
  
c)

|

gli effetti riparatori del dazio sono indeboliti in termini di prezzi e/o di
quantitativi del prodotto simile assemblato, e vi [sono] elementi di prova
dell’esistenza del dumping in relazione ai valori normali precedentemente
determinati per i prodotti simili o similari.  
  
---|---  
  
3\. Le inchieste sono avviate a norma del presente articolo su iniziativa
della Commissione o su richiesta di uno Stato membro o di una parte
interessata in base ad elementi di prova sufficienti relativi ai fattori
enunciati nel paragrafo 1. L’apertura delle inchieste, sentito il comitato
consultivo, è decisa con regolamento della Commissione che può stabilire
inoltre che le autorità doganali devono sottoporre le importazioni a
registrazione a norma dell’articolo 14, paragrafo 5, oppure chiedere la
costituzione di garanzie. Le inchieste sono svolte dalla Commissione,
eventualmente assistita dalle autorità doganali e sono concluse entro nove
mesi. Se l’estensione delle misure è giustificata dai fatti definitivamente
accertati, la relativa decisione è presa dal Consiglio che delibera su
proposta della Commissione, previa consultazione del comitato consultivo. La
proposta è adottata dal Consiglio a meno che questo non decida a maggioranza
semplice di respingerla entro un mese dalla sua presentazione da parte della
Commissione. L’estensione entra in vigore alla data in cui è stata imposta la
registrazione a norma dell’articolo 14, paragrafo 5, oppure è stata chiesta la
costituzione di garanzie. Alle inchieste aperte a norma del presente articolo
si applicano le disposizioni del presente regolamento relative alle procedure
in materia di apertura e di svolgimento delle inchieste.

(…)».  
  
8

|

L’articolo 14, paragrafo 5, del regolamento di base così dispone:

«La Commissione, sentito il comitato consultivo, può chiedere alle autorità
doganali di prendere le opportune disposizioni per registrare le importazioni,
ai fini della successiva applicazione di misure a decorrere dalla data della
registrazione. Le importazioni possono essere sottoposte a registrazione su
domanda dell’industria comunitaria che contenga elementi di prova sufficienti
a tal fine. La registrazione è decisa con regolamento, che deve precisare gli
scopi dell’intervento e, secondo i casi, l’importo stimato di eventuali futuri
dazi da pagare. Le importazioni non [possono essere] soggette a registrazione
per un periodo superiore a nove mesi».  
  
---|---  
  
9

|

L’articolo 18 del medesimo regolamento prevede quanto segue:

«1. Qualora una parte interessata rifiuti l’accesso alle informazioni
necessarie oppure non le comunichi entro i termini fissati dal presente
regolamento oppure ostacoli gravemente l’inchiesta, possono essere elaborate
conclusioni provvisorie o definitive, affermative o negative, in base ai dati
disponibili. (…)

(…)

6\. L’esito dell’inchiesta per una parte interessata che non collabora oppure
collabora solo in parte, impedendo in tal modo l’accesso ad informazioni
pertinenti, può essere meno favorevole rispetto alle conclusioni che
eventualmente sarebbero state raggiunte se la parte avesse collaborato».  
  
---|---  
  
I regolamenti antidumping relativi agli accendini tascabili a pietra focaia e
a gas, non ricaricabili

10

|

A seguito di una denuncia presentata alla Commissione europea, nel corso
dell’anno 1989, dalla Federazione europea dei fabbricanti di accendini, è
stato adottato il regolamento (CEE) n. 3433/91 del Consiglio, del 25 novembre
1991, che istituisce un dazio antidumping definitivo sulle importazioni di
accendini tascabili a pietra focaia e a gas, non ricaricabili, originari del
Giappone, della Repubblica popolare cinese, della Repubblica di Corea e della
Tailandia e che decide la riscossione definitiva del dazio provvisorio (GU L
326, pag. 1).  
  
---|---  
  
11

|

Ai sensi dell’articolo 1 di tale regolamento, veniva istituito un dazio
antidumping definitivo sulle importazioni di accendini tascabili a pietra
focaia e a gas, non ricaricabili, originari segnatamente della Repubblica
popolare cinese (in prosieguo: la «RPC»).  
  
---|---  
  
12

|

In esito ad un’inchiesta relativa ad una possibile elusione del dazio
antidumping, è stato adottato il regolamento (CE) n. 192/1999 del Consiglio,
del 25 gennaio 1999, che estende il dazio antidumping definitivo imposto dal
regolamento (CEE) n. 3433/91 sulle importazioni di accendini tascabili a
pietra focaia e a gas, non ricaricabili, originari della Repubblica popolare
cinese, alle importazioni di taluni accendini tascabili a pietra focaia
ricaricabili a perdere originari della Repubblica popolare cinese o
provenienti da Taiwan oppure originari di Taiwan e alle importazioni di
accendini non ricaricabili provenienti da Taiwan o originari di Taiwan, e che
chiude il procedimento rispetto alle importazioni di accendini non
ricaricabili provenienti da Hong Kong e da Macao (GU L 22, pag. 1).  
  
---|---  
  
13

|

L’articolo 1 di tale regolamento prevedeva l’estensione del dazio antidumping
istituito dal regolamento n. 3433/91 alle importazioni di accendini tascabili
a pietra focaia e a gas, non ricaricabili, provenienti da od originari di
Taiwan, nonché alle importazioni di taluni accendini tascabili a pietra focaia
e a gas, ricaricabili, originari della RPC ovvero provenienti da od originari
di Taiwan.  
  
---|---  
  
14

|

Il dazio antidumping istituito dal regolamento n. 3433/91 ed esteso dal
regolamento n. 192/1999 è stato mantenuto dal regolamento (CE) n. 1824/2001
del Consiglio, del 12 settembre 2001, che impone un dazio antidumping
definitivo sulle importazioni di accendini tascabili a pietra focaia e a gas,
non ricaricabili, originari della Repubblica popolare cinese e provenienti da
Taiwan oppure originari di Taiwan, e sulle importazioni di taluni accendini
tascabili a pietra focaia ricaricabili originari della Repubblica popolare
cinese e provenienti da Taiwan oppure originari di Taiwan (GU L 248, pag. 1),
nonché dal regolamento (CE) n. 1458/2007 del Consiglio, del 10 dicembre 2007,
che istituisce un dazio antidumping definitivo sulle importazioni di accendini
tascabili a pietra focaia e a gas, non ricaricabili, originari della
Repubblica popolare cinese e provenienti da Taiwan oppure originari di Taiwan,
e sulle importazioni di taluni accendini tascabili a pietra focaia
ricaricabili originari della Repubblica popolare cinese e provenienti da
Taiwan oppure originari di Taiwan (GU L 326, pag. 1).  
  
---|---  
  
15

|

Mediante un «avviso di imminente scadenza di alcune misure antidumping»,
pubblicato il 1o maggio 2012 nella Gazzetta ufficiale dell’Unione europea (GU
C 127, pag. 3), la Commissione ha fatto sapere che, a meno che non fosse stato
avviato un riesame secondo la procedura definita all’articolo 11, paragrafo 2,
del regolamento di base, le misure antidumping gravanti, in particolare, sulle
importazioni di accendini tascabili a pietra focaia e a gas, non ricaricabili,
originari della RPC e provenienti da od originari di Taiwan sarebbero scadute
il 13 dicembre 2012. Non essendo stata depositata, a seguito della
pubblicazione di tale avviso, alcuna domanda di riesame debitamente motivata,
la Commissione ha annunciato, mediante un «avviso di scadenza di alcune misure
antidumping», pubblicato il 12 dicembre 2012 nella Gazzetta ufficiale
dell’Unione europea (GU C 382, pag. 12), che tali misure antidumping sarebbero
scadute effettivamente il 13 dicembre 2012.  
  
---|---  
  
16

|

Nel frattempo, mediante l’articolo 1 del regolamento (UE) n. 548/2012 della
Commissione, del 25 giugno 2012, che apre un’inchiesta relativa alla possibile
elusione di misure antidumping istituite dal regolamento (CE) n. 1458/2007 del
Consiglio sulle importazioni di accendini tascabili non ricaricabili a gas e
pietra focaia originari della Repubblica popolare cinese mediante importazioni
di accendini tascabili non ricaricabili a gas e pietra focaia provenienti dal
Vietnam, indipendentemente dal fatto che siano dichiarati o meno originari del
Vietnam, e che dispone la registrazione di tali importazioni (GU L 165, pag.
37), la Commissione aveva aperto un’inchiesta al fine di stabilire se le
importazioni, nell’Unione, di accendini tascabili a pietra focaia e a gas, non
ricaricabili, provenienti dal Vietnam eludessero le misure antidumping
istituite dal regolamento n. 1458/2007.  
  
---|---  
  
17

|

Ai sensi dell’articolo 2 del regolamento sopra citato, le autorità doganali
degli Stati membri erano tenute a prendere le misure appropriate per
registrare le importazioni contemplate dall’articolo 1 del medesimo
regolamento, a norma degli articoli 13, paragrafo 3, e 14, paragrafo 5, del
regolamento di base.  
  
---|---  
  
18

|

Il regolamento controverso è stato adottato a seguito dell’inchiesta avviata
mediante il regolamento n. 548/2012, la quale ha preso in esame il periodo dal
1o aprile 2011 al 31 marzo 2012, ossia il cosiddetto «periodo di riferimento»
(in prosieguo: il «PR»).  
  
---|---  
  
19

|

I considerando da 28 a 30 e 36 del regolamento controverso, che riguardano il
grado di collaborazione dei produttori esportatori vietnamiti, sono così
formulati:

|

«(28)

|

Come indicato nel considerando 18, hanno risposto al questionario sette
società. Nel PR il volume totale di accendini venduti all’Unione secondo
queste risposte ha rappresentato più del 100% del volume totale di accendini
importati nell’Unione secondo la base di dati Comext di Eurostat. Anche se le
informazioni sui volumi delle vendite fornite nelle risposte sono state
considerate inattendibili, come spiegato al successivo considerando 29, esse
indicano tuttavia che sussisteva una stretta collaborazione e che le società
esaminate erano rappresentative.  
  
---|---  
  
(29)

|

Durante le visite di verifica nelle sedi dei sette produttori esportatori
vietnamiti è stato constatato che ciascuno aveva fornito informazioni che non
potevano essere considerate attendibili e non consentivano di elaborare
conclusioni valide per l’inchiesta. In particolare, è emerso che le sette
società hanno fornito dati inesatti sui volumi di produzione, sulle
importazioni delle parti di accendini e sulle vendite complessive. È stato
inoltre constatato che una parte delle attività riguardanti il prodotto
oggetto dell’inchiesta non era stata inclusa nella contabilità e che alcune
operazioni di assemblaggio erano state effettuate da subcontraenti ufficiosi.
Inoltre, non erano stati dichiarati o erano indicati in modo errato i
quantitativi delle importazioni di parti dalla RPC e una parte delle vendite
non figurava nei libri contabili delle società. Di conseguenza, non è stato
possibile stabilire con esattezza, in particolare, la produzione totale e il
volume totale delle vendite delle società interessate, o conciliare con i dati
forniti nelle risposte al questionario i prezzi di vendita effettivi del
prodotto oggetto dell’inchiesta e i costi dei principali fattori produttivi,
come il gas.  
  
---|---  
  
(30)

|

Vista la situazione descritta al considerando 29, i produttori esportatori
sono stati informati che, in conformità all’articolo 18 del regolamento di
base, è stato deciso di basare i risultati e le conclusioni dell’inchiesta sui
dati disponibili più attendibili. (…)  
  
---|---  
  
(...)

(36)

|

Alla luce di questi fatti, le conclusioni relative alle importazioni di
accendini tascabili non ricaricabili, a gas e a pietra focaia, dal Vietnam
nell’Unione hanno dovuto essere elaborate in base ai dati disponibili, in
conformità all’articolo 18, paragrafo 1, del regolamento di base. Per evitare
che la mancanza di informazioni fornite dalle parti ostacolasse l’inchiesta,
la Commissione ha quindi sostituito i dati non verificabili forniti dai
produttori vietnamiti con altri dati disponibili, come i dati Comext di
Eurostat, per stabilire i volumi totali delle importazioni dal Vietnam verso
l’Unione, e i dati relativi ai costi forniti nella richiesta per stabilire la
quota delle parti cinesi (cfr. considerando 50)».  
  
---|---  
  
20

|

Il considerando 37 del medesimo regolamento, che riguarda il grado di
collaborazione dei produttori esportatori cinesi, enuncia quanto segue:

«I produttori esportatori cinesi non hanno collaborato. Pertanto, le
conclusioni sulle importazioni del prodotto in esame nell’Unione e sulle
esportazioni di accendini tascabili non ricaricabili, a gas e a pietra focaia,
dalla RPC verso il Vietnam hanno dovuto essere elaborate in base ai dati
disponibili, in conformità all’articolo 18, paragrafo 1, del regolamento di
base. Per determinare le esportazioni totali dalla RPC verso il Vietnam sono
state utilizzate le statistiche ONU‑Comtrade fornite nella richiesta».  
  
---|---  
  
21

|

I considerando da 38 a 44 del citato regolamento, relativi alla modifica della
configurazione degli scambi, così stabiliscono:

«2.4. Cambiamento della configurazione degli scambi

Importazioni di accendini tascabili non ricaricabili, a gas e a pietra focaia,
nell’Unione

|

(38)

|

Le importazioni del prodotto in esame dalla RPC sono diminuite nel 1991,
quando le misure sono state istituite per la prima volta. Sono rimaste ridotte
anche nel corso delle successive modifiche ed estensioni delle misure,
avvenute nel 1995, 1999, 2001 e 2007.  
  
---|---  
  
(39)

|

Tra il 1o gennaio 2008 e il 31 marzo 2012 le importazioni di accendini dalla
RPC sono rimaste relativamente stabili in termini di volume: circa 50 milioni
di unità nel 2008 e nel 2009, 70 milioni nel 2010 e 60 milioni nel 2011 e nel
PR. Si trattava tuttavia solo di modelli ricaricabili e di accendini
piezoelettrici non soggetti alle misure.  
  
---|---  
  
(40)

|

Le importazioni del prodotto oggetto dell’inchiesta dal Vietnam verso l’Unione
sono aumentate nel corso del tempo. Mentre nel 1997 erano praticamente
inesistenti, a partire dal 2007 il loro volume è aumentato rapidamente.  
  
---|---  
  
(41)

|

Nel PR le importazioni dal Vietnam hanno rappresentato l’84% di tutte le
importazioni nell’Unione.  
  
---|---  
  
Importazioni di accendini non ricaricabili dal Vietnam nell’Unione, in % di
tutte le importazioni

|

2008

|

2009

|

2010

|

2011

|

PR  
  
---|---|---|---|---|---  
  
Quota di mercato

|

80%

|

84%

|

83%

|

84%

|

84%  
  
Fonte: statistiche fornite nella richiesta.

Esportazioni di parti di accendini dalla RPC verso il Vietnam

(42)

|

Nel [corso del periodo dell’inchiesta,] sono state esportate parti di
accendini a pietra focaia dalla RPC verso il Vietnam, la destinazione più
importante delle esportazioni di accendini a pietra focaia dalla RPC. Secondo
le statistiche fornite nella richiesta, le esportazioni di parti di accendini
dalla RPC nel Vietnam sono aumentate considerevolmente dal 1999. Mentre nel
1999 le esportazioni di parti di accendini dalla RPC verso il Vietnam
costituivano meno del 3% del totale delle esportazioni, nel 2010 il Vietnam è
diventato il principale paese di esportazione di parti di accendini,
raggiungendo una quota del 26% delle importazioni. In termini di volume, ciò
corrisponde a un aumento da meno di 50 milioni a 200 milioni di accendini
finiti.  
  
---|---  
  
Volumi di produzione di accendini tascabili non ricaricabili, a gas e a pietra
focaia, nel Vietnam

(43)

|

Dato che le informazioni fornite dai produttori vietnamiti non hanno potuto
essere accettate, non è stato possibile ottenere informazioni verificabili sui
possibili livelli della produzione effettiva di accendini tascabili non
ricaricabili, a gas e a pietra focaia.  
  
---|---  
  
2.5. Conclusioni sul cambiamento della configurazione degli scambi

(44)

|

Il calo generale nelle esportazioni dalla RPC verso l’Unione, l’aumento delle
esportazioni dal Vietnam nell’Unione dal 2007 e il notevole aumento nelle
esportazioni di parti di accendini dalla RPC verso il Vietnam dal 1999 hanno
costituito un cambiamento della configurazione degli scambi tra la RPC ed il
Vietnam, da un lato, e l’Unione, dall’altro».  
  
---|---  
  
22

|

L’articolo 1 del medesimo regolamento dispone quanto segue:

«1. Il dazio antidumping definitivo istituito dall’articolo 1, paragrafo 2,
[del] regolamento [n. 1458/2007] sulle importazioni di accendini tascabili a
pietra focaia e a gas, non ricaricabili, originari della [RPC], è esteso alle
importazioni di accendini tascabili a pietra focaia e a gas, non ricaricabili,
provenienti dal Vietnam, indipendentemente dal fatto che siano o non siano
dichiarati originari del Vietnam, attualmente classificati al codice NC ex
9613 10 00.

2\. Il dazio esteso a norma del paragrafo 1 del presente articolo è riscosso
sulle importazioni provenienti dal Vietnam dal 27 giugno 2012 al 13 dicembre
2012, indipendentemente dal fatto che siano o non siano dichiarate originarie
del Vietnam, registrate in conformità all’articolo 2 del regolamento [n.
548/2012] nonché all’articolo 13, paragrafo 3, e all’articolo 14, paragrafo 5,
del [regolamento di base].

(…)».  
  
---|---  
  
Procedimento principale e questioni pregiudiziali

23

|

Nel periodo compreso tra l’agosto e il dicembre 2012, la APEX, una società di
trasporti internazionali, ha immesso in libera pratica nell’Unione 4024080
accendini tascabili a pietra focaia e a gas, non ricaricabili, provenienti dal
Vietnam.  
  
---|---  
  
24

|

Mediante un avviso di accertamento in data 26 marzo 2013, l’Ufficio principale
delle dogane di Amburgo‑Città ha chiesto alla APEX, in virtù della suddetta
immissione in libera pratica, il pagamento di dazi antidumping per un importo
complessivo di EUR 261565,20, sulla base del regolamento controverso.  
  
---|---  
  
25

|

Il 15 aprile 2013 la APEX ha proposto un ricorso amministrativo contro detto
avviso di accertamento. Avendo l’Ufficio principale delle dogane di
Amburgo‑Città respinto tale ricorso mediante decisione in data 5 giugno 2013,
la APEX ha adito il Finanzgericht Hamburg (Tribunale per le cause in materia
tributaria di Amburgo) il 5 luglio 2013.  
  
---|---  
  
26

|

In primo luogo, tale giudice formula dei dubbi quanto alla possibilità che
aveva il Consiglio di estendere il dazio antidumping istituito dal regolamento
n. 1458/2007, in quanto tale regolamento non era più in vigore alla data di
adozione del regolamento controverso. Infatti, risulterebbe dai termini
dell’articolo 13, paragrafo 1, del regolamento di base, e in particolare
dall’espressione «se le misure in vigore vengono eluse», che le misure
antidumping possono essere estese soltanto se sono in vigore e dunque se non
sono scadute. La ratio e la finalità delle misure antidumping deporrebbero
anch’esse a favore di tale interpretazione. Infatti, l’imposizione di dazi
antidumping non costituirebbe la sanzione di un comportamento antecedente,
bensì una misura di difesa e di protezione contro la concorrenza sleale
risultante dalle pratiche di dumping, mirante a impedire o a rendere
economicamente prive di interesse, per il futuro, eventuali importazioni in
dumping.  
  
---|---  
  
27

|

Il Finanzgericht Hamburg (Tribunale per le cause in materia tributaria di
Amburgo) ammette nondimeno che l’espressione «se le misure in vigore vengono
eluse» potrebbe essere intesa nel senso che essa riguarda il periodo di
applicazione dell’estensione del dazio antidumping, e non la data di adozione
del regolamento che estende tale dazio antidumping. A questo proposito, detto
giudice sottolinea che l’articolo 13, paragrafo 3, sesta frase, del
regolamento di base prevede esplicitamente l’estensione retroattiva di un
dazio antidumping a partire dalla data in cui la registrazione delle
importazioni è stata resa obbligatoria a norma dell’articolo 14, paragrafo 5,
del citato regolamento di base. Inoltre, il Finanzgericht Hamburg (Tribunale
per le cause in materia tributaria di Amburgo) rileva che, in base alla
finalità e all’economia sistematica del citato regolamento di base, un
regolamento recante estensione di misure antidumping ha come unico scopo di
garantire l’efficacia di queste ultime e di evitare che esse vengano eluse. Un
regolamento siffatto avrebbe dunque carattere meramente accessorio rispetto
alle misure antidumping iniziali, il che potrebbe significare che l’articolo
13 del regolamento di base non prevede alcuna data limite per l’adozione di un
regolamento recante estensione di un dazio antidumping.  
  
---|---  
  
28

|

In secondo luogo, il Finanzgericht Hamburg (Tribunale per le cause in materia
tributaria di Amburgo) reputa poco probabile che le condizioni relative
all’esistenza di un’elusione, previste dall’articolo 13, paragrafi 1 e 2,
lettera a), del regolamento di base, siano soddisfatte nel caso di specie.  
  
---|---  
  
29

|

In primis, la modificazione della configurazione degli scambi tra i paesi
terzi interessati – ossia la RPC e il Vietnam – e l’Unione, contemplata
dall’articolo 13, paragrafo 1, terza frase, del regolamento di base, non
sarebbe stata dimostrata. Infatti, i dati numerici relativi alle importazioni
del prodotto in questione in provenienza dalla RPC non sarebbero
sufficientemente precisi ovvero, per quanto riguarda i dati di cui al
considerando 39 del regolamento controverso, sarebbero privi di pertinenza.
Oltre a ciò, i dati riguardanti le importazioni in provenienza dal Vietnam,
riportati nel considerando 40 di tale regolamento, non riguarderebbero né
l’anno 2007 né gli anni precedenti e potrebbero essere messi in relazione
soltanto in modo incompleto con le affermazioni di cui al considerando 42 del
medesimo regolamento riguardanti le esportazioni di parti di accendini dalla
RPC verso il Vietnam.  
  
---|---  
  
30

|

Per giunta, esisterebbe uno stacco temporale tra il calo delle importazioni
del prodotto in questione in provenienza dalla RPC, nel corso dell’anno 1991,
l’aumento delle esportazioni di parti di accendini dalla RPC verso il Vietnam,
a partire dall’anno 1999, e l’aumento delle importazioni nell’Unione del
prodotto in questione in provenienza dal Vietnam, nel corso dell’anno 2007. Il
Finanzgericht Hamburg (Tribunale per le cause in materia tributaria di
Amburgo) precisa di essere consapevole del fatto che l’articolo 13, paragrafo
1, del regolamento di base non contiene prescrizioni di ordine temporale
riguardanti la modificazione della configurazione degli scambi. Tuttavia, esso
rileva che è necessaria una spiegazione specifica nel caso in cui la
configurazione degli scambi tra i paesi terzi e l’Unione abbia subito
modifiche soltanto molti anni dopo l’introduzione delle misure antidumping.  
  
---|---  
  
31

|

Inoltre, il regolamento controverso non indicherebbe né per quale motivo
l’aumento delle importazioni del prodotto in questione in provenienza dal
Vietnam non è stato immediatamente preceduto da un aumento delle esportazioni
di parti per accendini dalla RPC verso il Vietnam, né se l’aumento delle
importazioni di accendini in provenienza dal Vietnam a partire dall’anno 2007
corrisponda ad un calo di portata paragonabile delle importazioni di accendini
provenienti dalla RPC.  
  
---|---  
  
32

|

In secundis, il giudice del rinvio dubita che le condizioni enunciate
all’articolo 13, paragrafo 2, lettera a), del regolamento di base siano
soddisfatte. Da un lato, le operazioni di assemblaggio in questione nel
procedimento principale non potrebbero essere «iniziate o sostanzialmente
aumentate dopo l’apertura dell’inchiesta antidumping oppure nel periodo
immediatamente precedente [tale apertura]». Dall’altro lato, sarebbe poco
probabile che dette operazioni fossero prive di una sufficiente motivazione o
giustificazione economica oltre a quella di evitare le misure antidumping
istituite dal regolamento n. 1458/2007. Le suddette operazioni avrebbero in
particolare potuto essere giustificate da considerazioni attinenti al basso
costo della manodopera.  
  
---|---  
  
33

|

Sulla scorta di tali circostanze, il Finanzgericht Hamburg (Tribunale per le
cause in materia tributaria di Amburgo) ha deciso di sospendere il
procedimento e di sottoporre alla Corte le seguenti questioni pregiudiziali:

|

«1)

|

Se il regolamento controverso sia invalido per il fatto che, al momento della
sua adozione, il dazio antidumping istituito dal regolamento n. 1458/2007, di
cui si trattava di disporre l’estensione, non era già più in vigore.  
  
---|---  
  
2)

|

In caso di soluzione negativa della prima questione, se il regolamento
controverso sia invalido per il fatto che non è dato constatare alcuna
elusione, ai sensi dell’articolo 13, paragrafo 1, del regolamento di base,
delle misure imposte dal regolamento n. 1458/2007».  
  
---|---  
  
Sulle questioni pregiudiziali

34

|

Mediante le sue questioni pregiudiziali, che occorre esaminare congiuntamente,
il giudice del rinvio chiede, in sostanza, se il regolamento controverso sia
invalido per il fatto che, da un lato, è stato adottato sebbene il regolamento
n. 1458/2007 non fosse più in vigore e, dall’altro, il Consiglio non ha
dimostrato in modo giuridicamente sufficiente l’esistenza di un’elusione ai
sensi dell’articolo 13, paragrafo 1, del regolamento di base.  
  
---|---  
  
Osservazioni preliminari

35

|

Occorre rilevare che, nelle osservazioni scritte da essa presentate alla
Corte, la APEX ha sollevato un profilo di invalidità del regolamento
controverso che non è stato fatto proprio dal giudice del rinvio nella sua
domanda di pronuncia pregiudiziale. Detta società ha in particolare fatto
valere che, già nell’autunno 2012, era chiaro che le misure istituite dal
regolamento n. 1458/2007 non sarebbero state prorogate in quanto le
importazioni del prodotto in questione in provenienza dalla RPC non
presentavano più alcun rischio di dumping. In tale contesto, secondo la APEX,
gli effetti riparatori del dazio antidumping in questione non potevano
considerarsi indeboliti, ai sensi dell’articolo 13, paragrafo 1, del
regolamento di base.  
  
---|---  
  
36

|

Secondo una costante giurisprudenza della Corte, il procedimento istituito
all’articolo 267 TFUE si fonda su una netta separazione delle funzioni tra i
giudici nazionali e la Corte, di modo che spetta esclusivamente al giudice
nazionale, cui è stata sottoposta la controversia e che deve assumersi la
responsabilità dell’emananda decisione giurisdizionale, valutare, alla luce
delle particolari circostanze della causa, sia la necessità di una decisione
pregiudiziale per essere in grado di emettere la propria sentenza, sia la
rilevanza delle questioni che sottopone alla Corte (sentenza Simon, Evers &
Co.,C‑21/13, EU:C:2014:2154, punto 26).  
  
---|---  
  
37

|

Risulta parimenti da una giurisprudenza ben consolidata della Corte che
l’articolo 267 TFUE non consente l’esperimento di mezzi di ricorso alle parti
di una controversia pendente dinanzi al giudice nazionale, cosicché la Corte
non può essere tenuta a valutare la validità del diritto dell’Unione per il
solo fatto che tale questione sia stata sollevata dinanzi ad essa da una delle
parti suddette nelle proprie osservazioni scritte (v. sentenza Simon, Evers &
Co.,C‑21/13, EU:C:2014:2154, punto 27 e la giurisprudenza ivi citata).  
  
---|---  
  
38

|

Date tali circostanze, non vi è luogo per estendere l’esame della validità del
regolamento controverso in riferimento ai profili non presi in considerazione
dal giudice del rinvio.  
  
---|---  
  
Sul profilo di invalidità attinente al fatto che il regolamento controverso è
stato adottato sebbene il regolamento n. 1458/2007 non fosse più in vigore

39

|

Il giudice del rinvio adduce, in primo luogo, l’invalidità del regolamento
controverso, il quale ha esteso le misure antidumping istituite dal
regolamento n. 1458/2007, all’esito di un’inchiesta riguardante una possibile
elusione ai sensi dell’articolo 13 del regolamento di base, in ragione del
fatto che il suddetto regolamento controverso è stato adottato sebbene il
regolamento n. 1458/2007 non fosse più in vigore e che esso ha dato luogo ad
una riscossione esclusivamente retroattiva del dazio antidumping esteso,
avente ad oggetto il periodo compreso tra la data in cui la registrazione
delle importazioni è stata resa obbligatoria e la data di scadenza delle
suddette misure.  
  
---|---  
  
40

|

A questo proposito, occorre ricordare che l’articolo 13 del regolamento di
base prevede la possibilità per le istituzioni dell’Unione, nel caso in cui
esse constatino un’elusione di misure antidumping, di estendere queste ultime
alle importazioni di prodotti simili, leggermente modificati o no, provenienti
da paesi terzi diversi da quello assoggettato a tali misure.  
  
---|---  
  
41

|

Ai fini dell’esame del primo profilo di invalidità prospettato dal giudice del
rinvio, occorre stabilire se l’articolo 13 del regolamento di base consenta
l’adozione di una decisione di estensione di misure antidumping malgrado che
queste ultime siano scadute.  
  
---|---  
  
42

|

Secondo una costante giurisprudenza della Corte, per determinare la portata di
una disposizione del diritto dell’Unione – nella specie l’articolo 13 del
regolamento di base – occorre tener conto, al contempo, della sua
formulazione, del suo contesto e delle sue finalità (sentenza Angerer,
C‑477/13, EU:C:2015:239, punto 26 e la giurisprudenza ivi citata).  
  
---|---  
  
43

|

Quanto al tenore letterale dell’articolo 13 del regolamento di base, occorre
rilevare che tale articolo, tranne l’obbligo, enunciato al suo paragrafo 3, di
concludere l’inchiesta entro un termine di nove mesi dalla data di apertura di
quest’ultima, non contiene alcuna indicazione riguardo al momento in cui
un’eventuale decisione di estendere misure antidumping dovrebbe essere
adottata.  
  
---|---  
  
44

|

Certo, a termini dell’articolo 13, paragrafo 1, prima frase, del regolamento
di base, i dazi antidumping possono essere estesi «se le misure in vigore
vengono eluse». Nondimeno, tale frase mira a circoscrivere le ipotesi in cui
una decisione di estensione di dazi antidumping può essere adottata. Non può
dunque ritenersi che, riferendosi alle «misure in vigore», il legislatore
abbia inteso pronunciarsi sul momento in cui una siffatta decisione di
estensione deve essere adottata ed abbia voluto così vietare la sua adozione
nel caso in cui le misure antidumping oggetto di elusione siano scadute.  
  
---|---  
  
45

|

Per contro, il riferimento alle «misure in vigore», contenuto nell’articolo
13, paragrafo 1, del regolamento di base, implica che il periodo di
applicazione delle misure antidumping estese non può eccedere il periodo
durante il quale sono in vigore le misure antidumping che le prime misure
menzionate estendono.  
  
---|---  
  
46

|

Ne consegue, come osservato dall’avvocato generale al paragrafo 31 delle sue
conclusioni, che l’analisi della formulazione dell’articolo 13 del regolamento
di base non consente di escludere la possibilità di adottare un regolamento
che disponga l’estensione di misure antidumping scadute.  
  
---|---  
  
47

|

L’analisi del contesto nel quale si inscrive l’articolo 13 del regolamento di
base, nonché degli obiettivi di tale articolo e, più in generale, di tale
regolamento, conferma che un regolamento di estensione di misure antidumping
può essere adottato dopo la scadenza di tali misure, fermo restando però che
le misure possono essere estese soltanto per il periodo antecedente a tale
scadenza, di modo che le misure estese presentano un carattere esclusivamente
retroattivo.  
  
---|---  
  
48

|

Anzitutto, occorre rilevare in proposito che, se certo l’articolo 10,
paragrafo 1, del regolamento di base sancisce il principio di non
retroattività delle misure antidumping, potendo queste ultime in linea di
principio applicarsi soltanto a prodotti immessi in libera pratica dopo la
data di entrata in vigore del regolamento che le istituisce, nondimeno varie
disposizioni del regolamento di base derogano a tale principio. Queste
disposizioni autorizzano infatti l’applicazione di misure antidumping a
prodotti immessi in libera pratica prima dell’entrata in vigore del
regolamento che istituisce le misure stesse, a condizione che le importazioni
in questione siano state registrate a norma dell’articolo 14, paragrafo 5, del
regolamento di base.  
  
---|---  
  
49

|

In particolare, per quanto riguarda le norme concernenti l’elusione,
l’articolo 13, paragrafo 3, seconda frase, del regolamento di base dispone che
l’inchiesta viene avviata mediante un regolamento della Commissione, il quale
può stabilire inoltre che le autorità doganali devono sottoporre le
importazioni a registrazione a norma dell’articolo 14, paragrafo 5, di detto
regolamento oppure chiedere la costituzione di garanzie. Quanto all’articolo
13, paragrafo 3, sesta frase, del regolamento di base, esso stabilisce che
l’estensione delle misure antidumping entra in vigore a partire dalla data in
cui è stata imposta la registrazione delle importazioni, a norma dell’articolo
14, paragrafo 5, del citato regolamento. Pertanto, la riscossione retroattiva
di dazi antidumping estesi da un regolamento di estensione adottato a norma
dell’articolo 13 del regolamento di base è autorizzata da quest’ultimo.  
  
---|---  
  
50

|

Poi, secondo la giurisprudenza della Corte, risulta in particolare dal
considerando 19 e dall’articolo 13 del regolamento di base che un regolamento
che estende un dazio antidumping persegue il solo obiettivo di garantire
l’efficacia di tale dazio e di evitarne l’elusione. Inoltre, l’obbligo di
registrazione delle importazioni di cui trattasi, nel contesto specifico di
un’elusione siffatta, mira parimenti a conferire efficacia alle misure
definitive estese, rendendo possibile l’applicazione retroattiva dei dazi al
fine di evitare che le misure definitive da applicare vengano private del loro
effetto utile (sentenza Paltrade, C‑667/11, EU:C:2013:368, punti 28 e 29).  
  
---|---  
  
51

|

Orbene, come rilevato dall’avvocato generale al paragrafo 36 delle sue
conclusioni, l’obiettivo di efficacia perseguito dalle misure intese a
contrastare l’elusione sarebbe compromesso qualora si ritenesse che un
regolamento recante estensione di misure antidumping non possa essere adottato
successivamente alla scadenza di tali misure. Infatti, ove non fosse possibile
adottare un regolamento siffatto dopo tale scadenza, la tutela dell’effetto
riparatore delle misure antidumping, mediante la procedura prevista
dall’articolo 13 del regolamento di base, potrebbe essere messa in discussione
in conseguenza delle importazioni effettuate durante il periodo dell’inchiesta
relativa all’elusione. In pratica, ciò si tradurrebbe nell’impossibilità di
garantire l’effetto utile delle misure antidumping fino al termine del loro
periodo di applicazione, che è, in linea di principio, a norma dell’articolo
11, paragrafo 2, di detto regolamento, di cinque anni.  
  
---|---  
  
52

|

Per giunta, come sottolineato dall’avvocato generale al paragrafo 55 delle sue
conclusioni, la tesi secondo cui un regolamento recante estensione di misure
antidumping, ai sensi dell’articolo 13, paragrafo 3, del regolamento di base,
non può essere adottato dopo la scadenza di tali misure avrebbe l’effetto di
imporre, eventualmente, alla Commissione di concludere la propria inchiesta
entro un termine inferiore a quello di nove mesi previsto dalla norma
suddetta. Allo stesso modo, una tesi siffatta avrebbe come conseguenza di
permettere l’adozione di un regolamento di tal genere immediatamente prima
della scadenza delle misure che esso estende, ma di vietarla immediatamente
dopo questa stessa scadenza, senza alcuna giustificazione giuridica o logica.  
  
---|---  
  
53

|

Infine, occorre osservare che la Corte ha statuito che una misura recante
estensione di un dazio antidumping definitivo ha carattere meramente
accessorio rispetto all’atto iniziale istitutivo di tale dazio (sentenza
Paltrade, C‑667/11, EU:C:2013:368, punto 28).  
  
---|---  
  
54

|

Se invero da tale constatazione discende che le misure estese non possono
sopravvivere alla scadenza delle misure che esse estendono, nondimeno dal
legame che unisce le une alle altre non è consentito inferire che la decisione
di istituire le prime debba intervenire prima della scadenza delle seconde.  
  
---|---  
  
55

|

Alla luce dell’analisi che precede, occorre constatare che l’articolo 13 del
regolamento di base non osta all’adozione di un regolamento che disponga
l’estensione di misure antidumping malgrado che queste ultime non siano più in
vigore, a condizione, da un lato, che l’estensione riguardi esclusivamente il
periodo antecedente alla scadenza di queste misure e, dall’altro, che sia
stata ordinata la registrazione delle importazioni di cui trattasi, in
conformità degli articoli 13, paragrafo 3, e 14, paragrafo 5, del regolamento
di base, ovvero, eventualmente, che sia stata chiesta la costituzione di
garanzie, al momento dell’avvio dell’inchiesta riguardante l’elusione, al fine
di permettere l’applicazione retroattiva delle misure estese a partire dalla
data di detta registrazione.  
  
---|---  
  
56

|

Nel procedimento principale, è vero che le misure antidumping istituite dal
regolamento n. 1458/2007 sono scadute il 13 dicembre 2012, mentre il
regolamento controverso, mediante il quale tali misure sono state estese alle
importazioni provenienti dal Vietnam, è stato adottato soltanto il 18 marzo
2013. Tuttavia, è pacifico che, sin dal 25 giugno 2012, la Commissione aveva
avviato, mediante il regolamento n. 548/2012, un’inchiesta intesa a stabilire
se queste ultime importazioni eludessero le misure antidumping di cui sopra ed
aveva imposto alle autorità doganali di adottare le misure appropriate per
registrare tali importazioni.  
  
---|---  
  
57

|

Inoltre, l’articolo 1, paragrafo 2, del regolamento controverso ha limitato la
riscossione del dazio oggetto di tale estensione alle sole importazioni
provenienti dal Vietnam nel periodo dal 27 giugno 2012, data di entrata in
vigore del regolamento n. 548/2012, fino al 13 dicembre 2012, data di scadenza
delle misure antidumping istituite dal regolamento n. 1458/2007.  
  
---|---  
  
58

|

Date tali circostanze, si deve constatare, alla luce delle conclusioni esposte
al punto 55 della presente sentenza, che, adottando il regolamento controverso
ad una data in cui le misure antidumping istituite dal regolamento n.
1458/2007 erano scadute, il Consiglio non ha violato le prescrizioni
risultanti dall’articolo 13 del regolamento di base, dal momento che, da un
lato, l’estensione di tali misure antidumping riguardava esclusivamente il
periodo antecedente alla loro scadenza e che, dall’altro, alla data di avvio
dell’inchiesta concernente l’elusione, era stata ordinata la registrazione
delle importazioni in questione, in conformità degli articoli 13, paragrafo 3,
e 14, paragrafo 5, del citato regolamento, al fine di permettere
l’applicazione retroattiva delle misure estese.  
  
---|---  
  
59

|

Pertanto, la circostanza che il regolamento controverso sia stato adottato
sebbene il regolamento n. 1458/2007 non fosse più in vigore, non è idonea a
determinare l’invalidità di tale regolamento controverso.  
  
---|---  
  
Sul profilo di invalidità attinente al fatto che l’esistenza di un’elusione
non è stata provata in modo giuridicamente sufficiente

60

|

Il giudice del rinvio adduce, in secondo luogo, l’invalidità del regolamento
controverso per il fatto che il Consiglio non ha provato in modo
giuridicamente sufficiente l’esistenza di un’elusione ai sensi dell’articolo
13, paragrafo 1, del regolamento di base, avendo omesso di dimostrare, da un
lato, una modificazione della configurazione degli scambi e, dall’altro,
l’esistenza di operazioni di assemblaggio iniziate o sostanzialmente aumentate
dopo l’apertura dell’inchiesta antidumping oppure nel periodo immediatamente
precedente e prive di una giustificazione economica diversa da quella di
evitare le misure antidumping istituite dal regolamento n. 1458/2007.  
  
---|---  
  
61

|

Occorre ricordare come la Corte abbia statuito che, nel settore della politica
commerciale comune, e specialmente in materia di misure di difesa commerciale,
le istituzioni dell’Unione godono di un ampio potere discrezionale in
considerazione della complessità delle situazioni economiche, politiche e
giuridiche che devono esaminare. Ne consegue che il controllo giurisdizionale
di tale valutazione discrezionale deve essere limitato alla verifica del
rispetto delle norme procedurali, dell’esattezza materiale dei fatti posti a
fondamento della scelta oggetto di contestazione, dell’assenza di errore
manifesto nella valutazione di tali fatti o dell’insussistenza di uno
sviamento di potere (v. sentenza Simon, Evers & Co.,C‑21/13, EU:C:2014:2154,
punto 29 e la giurisprudenza ivi citata).  
  
---|---  
  
62

|

Per quanto concerne più in particolare l’elusione delle misure antidumping,
l’articolo 13, paragrafo 1, del regolamento di base stabilisce che tale
elusione consiste in una modificazione della configurazione degli scambi tra i
paesi terzi e l’Unione, derivante da pratiche, processi o lavorazioni per i
quali non vi sia una sufficiente motivazione o una giustificazione economica
oltre all’istituzione del dazio, essendo provato che sussiste un pregiudizio o
che risultano indeboliti gli effetti riparatori del dazio in termini di prezzi
e/o di quantitativi dei prodotti simili.  
  
---|---  
  
63

|

Ai sensi dell’articolo 13, paragrafo 3, del citato regolamento, spetta alla
Commissione avviare un’inchiesta sulla base di elementi di prova che mostrino
prima facie l’esistenza di pratiche di elusione. Se i fatti accertati nel
corso di tale inchiesta consentono di concludere per l’esistenza di tale
elusione, la Commissione propone al Consiglio l’estensione delle misure
antidumping (sentenza Simon, Evers & Co.,C‑21/13, EU:C:2014:2154, punto 31).  
  
---|---  
  
64

|

Tuttavia, nessuna disposizione del regolamento di base conferisce alla
Commissione, nell’ambito di un’inchiesta sull’esistenza di un’elusione, il
potere di obbligare i produttori o gli esportatori oggetto di una denuncia a
partecipare all’inchiesta o a fornire informazioni. La Commissione dipende
pertanto dalla cooperazione volontaria delle parti interessate affinché le
forniscano le informazioni necessarie (sentenza Simon, Evers & Co.,C‑21/13,
EU:C:2014:2154, punto 32).  
  
---|---  
  
65

|

È il motivo per cui il legislatore dell’Unione ha previsto all’articolo 18,
paragrafo 1, del regolamento di base che, qualora una parte interessata
rifiuti l’accesso alle informazioni necessarie o non le comunichi oppure
ostacoli gravemente l’inchiesta, possono essere elaborate conclusioni
provvisorie o definitive, affermative o negative, in base ai dati disponibili
(sentenza Simon, Evers & Co.,C‑21/13, EU:C:2014:2154, punto 33).  
  
---|---  
  
66

|

Inoltre, l’articolo 18, paragrafo 6, dello stesso regolamento precisa che,
qualora una parte interessata non collabori o collabori solo parzialmente,
impedendo in tal modo l’accesso ad informazioni rilevanti, l’esito
dell’inchiesta può essere per tale parte meno favorevole rispetto all’ipotesi
in cui essa avesse collaborato (sentenza Simon, Evers & Co.,C‑21/13,
EU:C:2014:2154, punto 34).  
  
---|---  
  
67

|

Per quanto il regolamento di base, e in particolare il suo articolo 13,
paragrafo 3, stabilisca il principio secondo cui l’onere della prova di
un’elusione grava sulle istituzioni dell’Unione, ciò non toglie che,
stabilendo, nell’ipotesi di un difetto di cooperazione delle parti
interessate, che tali istituzioni possono basare le conclusioni di
un’inchiesta circa l’esistenza di un’elusione sui dati disponibili, e che le
parti che non vi abbiano cooperato rischiano di trovarsi in una situazione
meno favorevole, i paragrafi 1 e 6 dell’articolo 18 del regolamento di base
mirano visibilmente ad attenuare il succitato onere della prova (sentenza
Simon, Evers & Co.,C‑21/13, EU:C:2014:2154, punto 35).  
  
---|---  
  
68

|

Certo, dall’articolo 18 del regolamento di base risulta che il legislatore
dell’Unione non ha inteso stabilire una presunzione legale che consenta di
dedurre direttamente dal difetto di cooperazione delle parti interessate o
coinvolte l’esistenza di un’elusione e che dispensi quindi le istituzioni
dell’Unione da qualsiasi esigenza di prova. Tuttavia, tenuto conto della
possibilità di trarre conclusioni, anche definitive, sulla base dei dati
disponibili e di trattare la parte che non coopera o che coopera solo
parzialmente in modo meno favorevole che se avesse cooperato, è altrettanto
evidente che le istituzioni dell’Unione sono autorizzate a basarsi su un
insieme di indizi concordanti che consentano di concludere per l’esistenza di
un’elusione ai sensi dell’articolo 13, paragrafo 1, del regolamento di base
(sentenza Simon, Evers & Co.,C‑21/13, EU:C:2014:2154, punto 36).  
  
---|---  
  
69

|

Qualsiasi altra soluzione rischierebbe di compromettere l’efficacia delle
misure di difesa commerciale dell’Unione tutte le volte che le istituzioni
dell’Unione devono confrontarsi con il rifiuto di cooperazione nell’ambito di
un’inchiesta diretta ad accertare un’elusione (sentenza Simon, Evers &
Co.,C‑21/13, EU:C:2014:2154, punto 37).  
  
---|---  
  
70

|

È alla luce di tali considerazioni che occorre esaminare il secondo profilo di
invalidità sollevato dal giudice del rinvio.  
  
---|---  
  
71

|

A questo proposito, risulta dai considerando da 28 a 36 del regolamento
controverso che sette produttori esportatori vietnamiti hanno collaborato
all’inchiesta vertente sull’elusione oggetto del procedimento principale.
Tuttavia, la Commissione ha constatato, in occasione delle visite di ispezione
effettuate nei locali di tali produttori esportatori, che le informazioni che
essi le avevano trasmesso non potevano essere considerate affidabili. Inoltre,
a mente del considerando 37 del suddetto regolamento, i produttori esportatori
cinesi non hanno cooperato.  
  
---|---  
  
72

|

Pertanto, le conclusioni relative alle importazioni, nell’Unione, di accendini
tascabili a pietra focaia e a gas, non ricaricabili, in provenienza dal
Vietnam e dalla RPC, nonché quelle relative alle esportazioni di parti di
accendini dalla RPC verso il Vietnam, hanno dovuto essere stabilite ai sensi
dell’articolo 18, paragrafo 1, del regolamento di base. A tale titolo, la
Commissione si è fondata in particolare sui dati Comext di Eurostat, sulle
statistiche Comtrade delle Nazioni Unite contenute nella richiesta che aveva
portato all’apertura dell’inchiesta sull’elusione, nonché su altri dati
contenuti in tale richiesta.  
  
---|---  
  
73

|

Tali informazioni hanno permesso alla Commissione, che ha condotto l’inchiesta
sulla cui base il regolamento controverso è stato adottato, e al Consiglio,
che ha adottato tale regolamento, di accertare, in primo luogo, come risulta
dal considerando 38 del regolamento controverso, che le importazioni del
prodotto in questione dalla RPC erano diminuite nel corso dell’anno 1991,
allorché erano state istituite per la prima volta misure antidumping, e che
dopo di allora esse erano rimaste su livelli ridotti. In secondo luogo, nei
considerando 40 e 41 di detto regolamento è stato menzionato il fatto che il
volume delle importazioni del prodotto in questione dal Vietnam nell’Unione
era rapidamente aumentato a partire dall’anno 2007 e che tali importazioni, le
quali nel 2008 rappresentavano l’80% del totale delle importazioni di questo
prodotto nell’Unione, avevano raggiunto nel PR l’84% di questo totale. In
terzo luogo, al considerando 42 del citato regolamento è stato indicato che le
esportazioni di parti di accendini dalla RPC verso il Vietnam erano
considerevolmente aumentate a partire dall’anno 1999 e che esse
rappresentavano, per l’anno 2010, il 26% del totale delle esportazioni di
parti di accendini dalla RPC.  
  
---|---  
  
74

|

Su tale base si è concluso, al considerando 44 del regolamento controverso,
che il calo generale delle esportazioni dalla RPC verso l’Unione e l’aumento
delle esportazioni dal Vietnam verso l’Unione a partire dal 2007, nonché il
notevole aumento delle esportazioni di parti di accendini dalla RPC verso il
Vietnam a partire dal 1999, avevano costituito una modificazione della
configurazione degli scambi tra la RPC ed il Vietnam, da un lato, e l’Unione,
dall’altro.  
  
---|---  
  
75

|

Se invero il regolamento controverso indica che il volume delle importazioni
del prodotto in questione in provenienza dalla RPC nell’Unione era ridotto nel
corso dell’anno 2007 e che il volume delle importazioni di tale prodotto in
provenienza dal Vietnam nell’Unione è fortemente aumentato a partire da questo
stesso anno, risulta invece da detto regolamento che le esportazioni di parti
di accendini dalla RPC verso il Vietnam sono aumentate sin dall’anno 1999.  
  
---|---  
  
76

|

Ne consegue che non può validamente concludersi per l’esistenza di un nesso
tra, da un lato, l’aumento delle esportazioni di parti di accendini dalla RPC
verso il Vietnam e, dall’altro, l’aumento delle importazioni del prodotto in
questione nell’Unione in provenienza dal Vietnam.  
  
---|---  
  
77

|

Date tali circostanze, non può ritenersi che il Consiglio e la Commissione si
siano basati su un insieme di indizi sufficientemente concordanti, ai sensi
della giurisprudenza menzionata al punto 68 della presente sentenza, tali da
permettere a dette istituzioni di concludere per l’esistenza di un’elusione ai
sensi dell’articolo 13, paragrafo 1, del regolamento di base.  
  
---|---  
  
78

|

Alla luce delle considerazioni che precedono, occorre rispondere alle
questioni pregiudiziali sollevate dichiarando che il regolamento controverso è
invalido.  
  
---|---  
  
Sulle spese

79

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

Il regolamento di esecuzione (UE) n. 260/2013 del Consiglio, del 18 marzo
2013, che estende il dazio antidumping definitivo istituito dal regolamento
(CE) n. 1458/2007 sulle importazioni di accendini tascabili a pietra focaia e
a gas, non ricaricabili, originari della Repubblica popolare cinese, alle
importazioni di accendini tascabili a pietra focaia e a gas, non ricaricabili,
provenienti dalla Repubblica socialista del Vietnam, indipendentemente dal
fatto che siano o non siano dichiarati originari della Repubblica socialista
del Vietnam, è invalido.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

