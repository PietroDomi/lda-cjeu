

SENTENZA DELLA CORTE (Prima Sezione)

8 dicembre 2011 (*)

«Art. 88, n. 3, CE - Aiuti di Stato - Aiuto concesso sotto forma di garanzia
al mutuante al fine di consentirgli la concessione di un finanziamento al
mutuatario - Violazione di norme procedurali - Obbligo di recupero - Nullita -
Poteri del giudice nazionale»

Nel procedimento C‑275/10,

avente ad oggetto la domanda di pronuncia pregiudiziale proposta alla Corte,
ai sensi dell'art. 267 TFUE, introdotta dallo Hoge Raad der Nederlanden (Paesi
Bassi) con decisione 28 maggio 2010, pervenuta in cancelleria il 2 giugno
2010, nella causa

**Residex Capital IV CV**

contro

**Gemeente Rotterdam** ,

LA CORTE (Prima Sezione),

composta dal sig. A.Tizzano (relatore), presidente di sezione, dai sigg. M.
Safjan, A. Borg-Barthet, E. Levits e J.‑J. Kasel, giudici,

avvocato generale: sig.ra J. Kokott

cancelliere: sig.ra M. Ferreira, amministratore principale

vista la fase scritta del procedimento e in seguito all'udienza del 13 aprile
2011,

considerate le osservazioni presentate:

-        per la Residex Capital IV CV, dagli avv.ti M. Scheltema e E. Schotanus, advocaten;

-        per la Gemeente Rotterdam, dagli avv.ti J. van den Brande e M. Custers, advocaten;

-        per il governo dei Paesi Bassi, dalla sig.ra M. Noort, in qualita di agente;

-        per il governo danese, dal sig. C. Vang, in qualita di agente;

-        per il governo tedesco, dal sig. T. Henze e dalla sig.ra K. Petersen, in qualita di agenti;

-        per la Commissione europea, dai sigg. H. van Vliet e S. Thomas, in qualita di agenti,

sentite le conclusioni dell'avvocato generale, presentate all'udienza del 26
maggio 2011,

ha pronunciato la seguente

**Sentenza**

1        La domanda di pronuncia pregiudiziale verte sull'interpretazione
dell'art. 88, n. 3, CE.

2        Tale domanda e stata proposta nell'ambito di una controversia tra la
societa Residex Capital IV CV (in prosieguo: la «Residex») e la Gemeente
Rotterdam (Comune di Rotterdam) in merito ad una garanzia concessa dalla
Gemeentelijk Havenbedrijf Rotterdam (azienda comunale del porto di Rotterdam;
in prosieguo: la «GHR») alla Residex, ai fini della copertura di un
finanziamento da quest'ultima concesso ad un mutuatario.

  **Contesto normativo**

  _Diritto dell 'Unione _

3        Il tredicesimo 'considerando' del regolamento (CE) del Consiglio 22
marzo 1999, n. 659, recante modalita di applicazione dell'articolo [88] del
Trattato CE (GU L 83, pag. 1), cosi recita:

«considerando che in caso di aiuti illegali non compatibili con il mercato
comune occorrerebbe ripristinare la concorrenza effettiva; che a tal fine e
necessario che l'aiuto, compresi gli interessi, venga recuperato senza
indugio; che e opportuno che il recupero avvenga nel rispetto delle procedure
di legge nazionali (…)».

4        L'art. 1 del regolamento medesimo cosi dispone:

«Ai fini del presente regolamento, si intende per:

(…)

f)      "aiuti illegali": i nuovi aiuti attuati in violazione dell'articolo
[88], paragrafo 3, del trattato;

(…)».

5        La comunicazione della Commissione relativa all'applicazione della
normativa in materia di aiuti di Stato da parte dei giudici nazionali (GU
2009, C 85, pag. 1) afferma, al punto 28, contenuto nel capitolo intitolato
«Sospensione del pagamento dell'aiuto illegale» quanto segue:

«(…)Nell'ambito degli obblighi ad essi incombenti, ai sensi dell'articolo 88,
paragrafo 3, del trattato CE, i giudici nazionali devono salvaguardare i
diritti degli individui contro l'eventuale violazione di siffatti diritti
(...)».

6        Il successivo punto 30, contenuto nel capitolo rubricato «Recupero di
aiuti illegali», cosi recita:

«In caso di aiuti concessi illegittimamente, il giudice nazionale deve trarre
tutte le conseguenze giuridiche derivanti da tale illegittimita in base al
diritto nazionale. Di conseguenza, il giudice nazionale, in linea di
principio, deve esigere dal beneficiario il rimborso integrale dell'aiuto di
Stato illegale (…). Il giudice nazionale e tenuto a ordinare il recupero
integrale dell'aiuto illegale per tutelare i diritti individuali del
ricorrente (come il concorrente) a norma dell'articolo 88, paragrafo 3 del
trattato (…). L'obbligo del recupero del giudice nazionale pertanto non
dipende dalla compatibilita della misura di aiuto con l'articolo 87, paragrafi
2 o 3 del trattato (…)».

7        Al punto 2.1, terzo comma, della comunicazione della Commissione
sull'applicazione degli artt. 87 e 88 del Trattato CE agli aiuti di Stato
concessi sotto forma di garanzie (GU 2008, C 155, pag. 10; in prosieguo:
«comunicazione sulle garanzie»), e precisato quanto segue:

«(…) Il beneficio derivante dalla garanzia statale risiede nel fatto che il
relativo rischio viene assunto dallo Stato. Tale assunzione del rischio
dovrebbe in linea di principio essere remunerata con un adeguato corrispettivo
(premio). L'eventuale rinuncia, totale o parziale, al premio stesso comporta
una perdita di risorse per lo Stato e nel contempo un beneficio per l'impresa
(…)».

8        A termini del successivo punto 2.2:

«Di solito il beneficiario degli aiuti e il mutuatario. (…) Senza la garanzia
statale egli talvolta non sarebbe in grado di trovare un istituto finanziario
disposto a concedergli un prestito ad alcuna condizione. (…) Analogamente, una
garanzia statale puo permettere ad un'impresa in crisi di proseguire le
proprie attivita anziche essere eliminata o ristrutturata, provocando in tal
modo una distorsione della concorrenza».

9        Il punto 2.3 della comunicazione medesima, rubricato «Aiuti concessi
al mutuante», recita quanto segue:

«2.3.1. Sebbene di norma il beneficiario dell'aiuto sia il mutuatario, non puo
escludersi che in talune circostanze anche il mutuante fruisca direttamente di
un aiuto statale. Ad esempio, un aiuto al mutuante puo segnatamente
sussistere, per effetto dell'aumento della copertura da cui e assistito il
credito, nell'ipotesi in cui una garanzia statale venga concessa a posteriori
per un prestito o per altra obbligazione pecuniaria preesistente, senza
un'adeguata modifica delle loro condizioni, oppure nell'ipotesi in cui il
prestito garantito venga utilizzato per rimborsare un prestito non garantito
al medesimo istituto di credito. (…)».

2.3.2. Le garanzie si differenziano dagli altri provvedimenti di aiuto
statale, quali i contributi o le esenzioni fiscali, in quanto implicano
l'instaurazione di un rapporto giuridico tra lo Stato ed il mutuante. Di
conseguenza e necessario esaminare le possibili conseguenze per soggetti terzi
qualora lo Stato abbia concesso un aiuto illegale. (…) La questione relativa
all'eventuale incidenza dell'illegittimita dell'aiuto sul rapporto giuridico
instaurato tra lo Stato ed i soggetti terzi deve essere esaminata secondo il
diritto nazionale».

10      Il successivo punto 3.2, rubricato «Garanzie ad hoc», cosi recita:

«Nel caso delle garanzie statali ad hoc, la Commissione ritiene sufficiente
che vengano rispettate tutte le condizioni seguenti per escludere la presenza
di aiuti di Stato:

(…)

c)      La garanzia non assiste piu dell'80% del prestito (o di un'altra
obbligazione finanziaria) in essere; (…)

La Commissione ritiene che, se l'obbligazione finanziaria e interamente
assistita da una garanzia statale, il mutuante sara meno motivato a valutare,
coprire e minimizzare adeguatamente il rischio derivante dall'operazione di
prestito e, in particolare, a valutare adeguatamente il merito di credito del
mutuatario. (…) La mancanza di incentivo a minimizzare il rischio
dell'inadempimento potrebbe indurre i mutuanti a concedere prestiti soggetti a
rischi eccedenti il normale rischio di mercato, (…).

(…)».

11      Il punto 4.1 della comunicazione medesima cosi recita:

«(…) In linea di principio, si considerera l'elemento dell'aiuto di Stato come
la differenza tra il prezzo di mercato adeguato della garanzia fornita ad hoc
o attraverso un regime ed il prezzo realmente pagato per tale misura.

(…)

Nel calcolare l'elemento di aiuto in una garanzia, la Commissione si
concentrera in particolare sui seguenti elementi:

a)      Se, nell'ipotesi di garanzie ad hoc, il mutuatario si trovi in
difficolta finanziarie (…).

La Commissione sottolinea che, per le imprese in difficolta, un (eventuale)
garante di mercato, al momento di concedere la garanzia, addebiterebbe un
premio elevato visto il tasso di inadempimento previsto; se la probabilita che
il mutuatario non possa rimborsare il prestito diventa particolarmente
elevata, tale tasso di mercato puo non esistere ed in circostanze eccezionali
l'elemento di aiuto della garanzia puo rivelarsi elevato quanto l'importo
effettivamente coperto da tale garanzia;

(…)».

  _La normativa olandese_

12      L'art. 3:40, n. 2, del codice civile olandese cosi dispone:

«Il contrasto con una norma imperativa determina la nullita del negozio
giuridico ovvero solo la sua annullabilita, se la disposizione e volta
esclusivamente alla tutela di una delle parti di un negozio plurilaterale; cio
vale solo nella misura in cui non risulti diversamente dalla ratio della
disposizione».

  **Causa principale e questione pregiudiziale**

13      Nel 2001 la Residex acquisiva un pacchetto azionario nella societa MD
Helicopters Holding NV (in prosieguo: la «MDH»), societa controllata della RDM
Aerospace NV (in prosieguo: la «Aerospace»). Nell'ambito di tale acquisizione
la Residex aveva ottenuto un'opzione in base alla quale poteva rivendere il
pacchetto azionario della MDH alla Aerospace. Nel corso del febbraio 2003,
dopo aver respinto una richiesta volta a che essa aumentasse la propria
partecipazione nel capitale della MDH, ovvero concedesse un prestito a
quest'ultima o alla Aerospace, la Residex si avvaleva dell'opzione.

14      La Residex non otteneva tuttavia il pagamento del prezzo di vendita
delle proprie azioni, pari a circa EUR 8,5 milioni, somma che essa avrebbe
dovuto percepire per effetto dell'esercizio dell'opzione. Infatti, dalla
decisione di rinvio emerge che, nella specie, il capo del servizio della GHR
proponeva alla Residex di trasformare il proprio credito in prestito,
aggiungendo a tale importo un finanziamento di USD 15 milioni (equivalenti,
all'epoca, a circa EUR 13 922 405) che la Residex avrebbe concesso alla
Aerospace. A titolo di contropartita, la GHR si obbligava a costituire una
garanzia volta a coprire l'importo del finanziamento.

15      Con contratto del 3 marzo 2003, completato nel maggio successivo, il
prestito veniva concluso per un importo di EUR 23 040 657,03, ivi compresi gli
interessi e le spese. Con contratto di pari data la GHR si costituiva garante
a favore della Residex per un importo massimo di EUR 23 012 510, oltre
interessi e spese del prestito.

16      È pacifico che la Aerospace abbia rimborsato parte di tale
finanziamento, a concorrenza di EUR 16 000 000\. A fronte della constatazione
che la residua parte del finanziamento, oltre interessi, non era stata
rimborsata dalla Aerospace, la Residex chiamava in garanzia la Gemeente
Rotterdam, con lettera alla medesima del 22 dicembre 2004, chiedendo il
pagamento dell'importo di EUR 10 240 252, oltre interessi e spese. Poiche la
Gemeente Rotterdam si rifiutava a provvedere al versamento di tale importo, la
Residex adiva l'autorita giudiziaria olandese.

17      Con sentenza 24 gennaio 2007, il Rechtbank Rotterdam dichiarava
fondata la tesi difensiva della Gemeente Rotterdam, secondo cui la garanzia e
nulla per violazione del diritto dell'Unione in materia di aiuti di Stato e,
conseguentemente, respingeva la domanda della Residex. L'appello da
quest'ultima interposto avverso tale sentenza veniva respinto dal Gerechtshof
te 's-Gravenhage (Corte d'appello dell'Aja) con sentenza 10 luglio 2008.

18      Avverso tale sentenza la Residex ricorreva quindi in cassazione
dinanzi al giudice del rinvio. Quest'ultimo rileva che, nell'ambito del
procedimento in cassazione, non e contestato il rilievo del Gerechtshof te
's-Gravenhage secondo cui la garanzia costituisce una misura di aiuto ai sensi
dell'art. 87 CE, ragion per cui essa avrebbe dovuto essere notificata alla
Commissione a norma dell'art. 88, n. 3, CE.

19      La Residex contesta, in particolare, al Gerechtshof te 's-Gravenhage
di non aver tenuto conto del fatto che l'art. 88, n. 3, CE, incide sulla
validita di misure di esecuzione incompatibili con tale disposizione solamente
quando la nullita di queste conduce all'eliminazione dell'aiuto
illegittimamente concesso al beneficiario e, conseguentemente, conduce
all'eliminazione della distorsione della concorrenza determinata
dall'attuazione dell'aiuto, vale a dire, nella specie, al recupero del
finanziamento alla Aerospace.

20      Richiamandosi, segnatamente, alle sentenze 20 settembre 2001, causa
C‑390/98, Banks (Racc. pag. I‑6117, punti 73‑80) e 12 febbraio 2008, causa
C‑199/06, CELF e ministre de la Culture et de la Communication (Racc. pag.
I‑469, punti 34‑55), lo Hoge Raad der Nederlanden ritiene che l'eliminazione
dell'aiuto illegittimo mediante il suo recupero costituisca la logica
conseguenza dell'accertamento dell'illegittimita dell'aiuto medesimo e che il
giudice nazionale debba accogliere la domanda di rimborso dell'aiuto concesso
in violazione dell'art. 88, n. 3, CE.

21      Cosi, nel caso di specie, contrariamente a quanto sostenuto dalla
Residex, il Gerechtshof te 's-Gravenhage sarebbe stato competente ad
annullare, sulla base dell'art. 3:40, n. 2, del codice civile olandese, un
atto giuridico di esecuzione di detto aiuto, in quanto incompatibile con la
menzionata disposizione del Trattato CE. Lo Hoge Raad der Nederlanden rileva
d'altronde che, in una causa analoga, da cui e scaturita la sentenza 27 giugno
2000, causa C‑404/97, Commissione/Portogallo (Racc. pag. I‑4897), la Corte ha
dichiarato l'invalidita della garanzia rilevando che il giudice nazionale
doveva quindi procedere al suo annullamento nell'ambito dell'obbligo ad esso
incombente di eliminazione delle conseguenze di un aiuto illegittimo.

22      Tuttavia, il giudice del rinvio si chiede se l'annullamento della
garanzia costituisca una misura efficace per ristabilire la situazione
antecedente alla concessione del finanziamento, segnatamente ai fini della
tutela degli interessi delle parti colpite da una distorsione della
concorrenza risultante dalla concessione del finanziamento medesimo. A tal
riguardo, il giudice a quo osserva che l'annullamento della garanzia non
implica l'eliminazione della distorsione della concorrenza, vale a dire del
finanziamento ottenuto dalla Aerospace, di cui detta societa non avrebbe
potuto beneficiare in normali circostanze di mercato. Per ottenerne
l'eliminazione, sarebbe necessario recuperare i benefici tratti dalla
Aerospace da tale vantaggio concorrenziale.

23      Cio premesso, lo Hoge Raad der Nederlanden decideva di sospendere il
procedimento e di sottoporre alla Corte la seguente questione pregiudiziale:

«Se il disposto dell'ultimo periodo dell'art. 88, n. 3, CE, attualmente
divenuto art. 108, n. 3, TFUE, in una fattispecie come quella in esame, in cui
un aiuto di Stato illegittimo ha avuto attuazione mediante concezione di una
garanzia al mutuante, con la conseguenza che il mutuatario ha potuto ottenere
dal mutuante medesimo un finanziamento che, in normali condizioni di mercato,
non avrebbe potuto ottenere, debba essere interpretato nel senso che il
giudice nazionale, nell'ambito del proprio obbligo di eliminare le conseguenze
dell'aiuto illegittimo, abbia l'obbligo o, quantomeno, la facolta di annullare
la garanzia controversa, sebbene tale annullamento non implichi il recupero
del finanziamento concesso in forza di detta garanzia».

  **Sulla questione pregiudiziale**

24      Con la questione pregiudiziale il giudice del rinvio chiede,
sostanzialmente, da un lato, se i giudici nazionali degli Stati membri siano
competenti ad annullare una garanzia in una fattispecie come quella oggetto
della causa principale, in cui la garanzia e stata concessa da un ente
pubblico ai fini della copertura di un prestito concesso da una societa
finanziaria ad un'impresa la quale non avrebbe potuto ottenere tale
finanziamento in normali condizioni di mercato e, dall'altro, in caso di
soluzione affermativa di tale questione, se il diritto dell'Unione imponga al
giudice medesimo di procedere all'annullamento della garanzia ottenuta in tali
circostanze.

25      Al fine di rispondere alla prima parte della questione si deve
rammentare che l'attuazione del sistema di controllo degli aiuti di Stato,
come risulta dall'art. 88 CE e dalla pertinente giurisprudenza della Corte,
incombe, da un lato, alla Commissione e, dall'altro, ai giudici nazionali.
(sentenza 5 ottobre 2006, causa C‑368/04, Transalpine Ölleitung in Österreich
e a., Racc. pag. I‑9957, punto 36).

26      A tal riguardo, i giudici nazionali e la Commissione svolgono ruoli
distinti ma complementari (v. sentenze 11 luglio 1996, causa C‑39/94, SFEI e
a., Racc. pag. I‑3547, punto 41; 21 ottobre 2003, cause riunite C‑261/01 e
C‑262/01, van Calster e a., Racc. pag. I‑12249, punto 74, nonche Transalpine
Ölleitung in Österreich e a., cit. supra, punto 37).

27      Infatti, mentre la valutazione della compatibilita di misure di aiuto
con il mercato comune rientra nella competenza esclusiva della Commissione,
che agisce sotto il controllo dei giudici dell'Unione, i giudici nazionali
provvedono alla salvaguardia dei diritti dei singoli in caso di inadempimento
dell'obbligo di previa notifica degli aiuti di Stato alla Commissione previsto
dall'art. 88, n. 3, CE (v. le menzionate sentenze van Calster e a., punto 75,
nonche Transalpine Ölleitung in Österreich e a., punto 38).

28      Cio premesso, si deve ricordare che una misura di aiuto attuata in
violazione degli obblighi dettati dall'art. 88, n. 3, CE, e illegittima (v.
sentenze 21 novembre 1991, causa C‑354/90, Federation nationale du commerce
exterieur des produits alimentaires et Syndicat national des negociants et
transformateurs de saumon, Racc. pag. I‑5505, punto 17, nonche 27 ottobre
2005, cause riunite da C‑266/04 a C‑270/04, causa C‑276/04 e da C‑321/04 a
C‑325/04, Distribution Casino France e a., Reac. pag. I‑9481, punto 30). Tale
interpretazione trova peraltro conferma nell'art. 1, lett. f), del regolamento
n. 659/1999.

29      A tal riguardo la Corte ha ripetutamente avuto modo di dichiarare che,
in caso di violazione dell'art. 88, n. 3, CE, spetta al giudice nazionale
trarne tutte le conseguenze, conformemente al suo diritto nazionale, sia per
quanto riguarda la validita degli atti che comportano l'attuazione delle
misure di aiuto, sia per quanto attiene al recupero degli aiuti finanziari
concessi in violazione di tale norma (sentenze van Calster e a., cit. supra,
punto 64; 21 luglio 2005, causa C‑71/04, Xunta de Galicia, Racc., pag. I‑7419,
punto 49, nonche CELF e ministre de la Culture et de la Communication, cit.
supra, punto 41).

30      Orbene, nella causa principale, il giudice del rinvio rileva che la
garanzia concessa alla Residex costituisce una misura di aiuto non notificata
e, conseguentemente, illegittima.

31      Ne consegue che, in tal caso, i giudici nazionali del Regno dei Paesi
Bassi sono competenti a trarre tutte le conseguenze da tale illegittimita,
conformemente al loro diritto nazionale, anche per quanto attiene alla
validita degli atti di esecuzione di tale garanzia.

32      Con la seconda parte della questione pregiudiziale il giudice del
rinvio chiede se il diritto dell'Unione imponga ai giudici nazionali di
annullare una garanzia concessa in circostanze come quella oggetto della causa
principale.

33      Al fine di procedere alla soluzione di tale seconda parte della
questione, si deve ricordare che, secondo costante giurisprudenza della Corte,
la logica conseguenza dell'accertamento dell'illegittimita di un aiuto e la
sua soppressione mediante recupero al fine di ripristinare la situazione
precedente (v., segnatamente, sentenze 8 maggio 2003, cause riunite C‑328/99 e
C‑399/00, Italia e SIM 2 Multimedia/Commissione, Racc. pag. I‑4035, punto 66,
e 28 luglio 2011, causa C‑403/10 P, Mediaset/Commissione, non ancora
pubblicata nella Raccolta, punto 22).

34      In tal senso, il principale obiettivo cui e finalizzato il rimborso di
un aiuto di Stato illegittimamente versato e quello di eliminare la
distorsione della concorrenza causata dal vantaggio concorrenziale determinato
dall'aiuto medesimo (sentenze 29 aprile 2004, causa C‑277/00,
Germania/Commissione, Racc. pag. I‑3925, punto 76, e 17 settembre 2009, causa
C‑520/07 P, Commissione/MTU Friedrichshafen, Racc. pag. I‑8555, punto 57).
Infatti, con la restituzione dell'aiuto, il beneficiario perde il vantaggio di
cui aveva fruito sul mercato rispetto ai suoi concorrenti e viene ristabilita
la situazione precedente al versamento dell'aiuto (sentenza 4 aprile 1995,
causa C‑350/93, Italia/Commissione, Racc. pag. I‑699, punto 22).

35      Solamente in casi eccezionali puo risultare inopportuno disporre il
recupero dell'aiuto (sentenze 20 settembre 1990, causa C‑5/89,
Commissione/Germania, Racc. pag. I‑3437, punto 16; SFEI e a., cit. supra,
punto 70, nonche CELF e ministre de la Culture et de la Communication, cit.
supra, punto 42).

36      Nella causa principale, non emerge dagli atti che circostanze
eccezionali di tal genere siano state invocate dinanzi ai giudici del Regno
dei Paesi Bassi, ragion per cui questi ultimi sono tenuti a disporre il
rimborso dell'aiuto oggetto della causa principale conformemente al loro
diritto nazionale.

37      Orbene, affinche si possa procedere a tale rimborso, e essenziale che
i giudici nazionali individuino il beneficiario ovvero, eventualmente, i
beneficiari dell'aiuto. Infatti, quando un aiuto viene concesso sotto forma di
garanzia, i beneficiari dell'aiuto stesso possono essere vuoi il mutuatario
vuoi il mutuante o, in taluni casi, entrambi congiuntamente.

38      A tal riguardo si deve rilevare che, certamente, il giudice del rinvio
ritiene che, nella causa sottopostagli, il beneficiario dell'aiuto sia la
Aerospace.

39      Infatti, quando il finanziamento concesso da un istituto di credito ad
un mutuatario e garantito dalla pubblica amministrazione di uno Stato membro,
detto mutuatario ricava normalmente un vantaggio economico e beneficia, in tal
modo, di un aiuto ai sensi dell'art. 87, n. 1, CE, considerato che l'onere
finanziario che questi sopporta e inferiore a quello che avrebbe sopportato se
avesse dovuto procurarsi lo stesso finanziamento e la stessa garanzia a prezzo
di mercato.

40      Tuttavia, come e emerso dal dibattimento all'udienza dinanzi alla
Corte e come rilevato dall'avvocato generale al paragrafo 71 delle
conclusioni, da taluni rilievi in punto di fatto della decisione di rinvio
risulta che, nella causa principale, la Residex avrebbe potuto parimenti
trarre un vantaggio economico dalla garanzia di cui trattasi.

41      Infatti, secondo il giudice del rinvio, la Aerospace si trovava in una
situazione economica tale che essa non sarebbe stata in grado di ottenere un
finanziamento sui mercati dei capitali. Pertanto, solamente a fronte della
garanzia concessa dalla Gemeente Rotterdam la Residex le ha concesso un
finanziamento a tasso preferenziale rispetto a quello vigente sul mercato.
Inoltre, dagli atti sottoposti alla Corte non risulta che la Residex abbia
remunerato la Gemeente Rotterdam a condizioni normali di mercato a titolo di
contropartita per il vantaggio che essa poteva ricavare dalla garanzia.

42      Cio premesso e alla luce dei dati di fatto rilevati supra al punto 14,
non puo essere escluso a priori che la garanzia di cui trattasi sia stata
concessa in relazione ad un credito esistente della Residex e cio nell'ambito
di una ristrutturazione del debito della Aerospace. In tal caso, la Residex
avrebbe ottenuto, per mezzo della garanzia, un vantaggio economico proprio
considerato che, come parimenti rilevato al punto 2.3.1 della comunicazione
relativa alle garanzie, il suo credito sarebbe divenuto piu solido per effetto
della garanzia rilasciata dalla pubblica amministrazione, senza che peraltro
abbia avuto luogo un adeguamento delle condizioni di finanziamento.

43      Alla luce delle suesposte considerazioni, spetta al giudice del rinvio
individuare, tenuto conto di tutte le particolarita del caso di specie, il
beneficiario ovvero, eventualmente, i beneficiari della garanzia de qua
disponendo, in applicazione dei principi rammentati supra ai punti 33, 34 e
36, il recupero dell'importo complessivo dell'aiuto di cui trattasi.

44      Cio premesso, si deve rilevare che, per quanto attiene
all'annullamento della garanzia ed a prescindere del beneficiario dell'aiuto,
il diritto dell'Unione non impone alcuna conseguenza determinata che i giudici
nazionali debbano obbligatoriamente trarre quanto alla validita degli atti
relativi all'esecuzione dell'aiuto.

45      Tuttavia, come rilevato supra al punto 34, poiche l'obiettivo dei
provvedimenti che i giudici nazionali sono tenuti ad adottare in caso di
violazione dell'art. 88, n. 3, CE mira essenzialmente al ripristino della
situazione concorrenziale precedente al versamento dell'aiuto di cui trattasi,
i giudici medesimi devono assicurarsi che i provvedimenti da essi disposti
quanto alla validita degli atti stessi consentano di conseguire tale
obiettivo.

46      Spetta, pertanto, al giudice del rinvio verificare se, tenuto conto
delle specifiche circostanze della controversia ad esso sottoposta,
l'annullamento della garanzia possa risultare piu efficace rispetto ad altre
misure ai fini del ripristino della situazione ex ante.

47      Possono infatti esservi situazioni in cui l'annullamento di un
contratto, laddove possa determinare la reciproca restituzione delle
prestazioni eseguite dalle parti ovvero l'eliminazione di un vantaggio futuro,
puo risultare piu idoneo per conseguire l'obiettivo del ripristino della
situazione concorrenziale precedente alla concessione dell'aiuto.

48      Ne consegue che, nella causa principale, il giudice del rinvio puo
disporre, in assenza di misure procedurali meno vincolanti, l'annullamento
della garanzia concesso dalla Gemeente Rotterdam alla Residex laddove ritenga
che, alla luce delle specifiche circostanze della specie, tale annullamento
sia di idoneo a garantire o ad agevolare il ripristino della situazione
concorrenziale precedente alla concessione della garanzia medesima.

49      Alla luce di tutte le suesposte considerazioni, la questione
pregiudiziale dev'essere risolta affermando che l'ultimo periodo dell'art. 88,
n. 3, CE dev'essere interpretato nel senso che i giudici nazionali sono
competenti ad annullare una garanzia in una fattispecie come quella oggetto
della causa principale, in cui sia stata data esecuzione ad un aiuto
illegittimo per mezzo di una garanzia concessa dalla pubblica amministrazione
al fine di assistere un finanziamento concesso da una societa finanziaria a
favore di un'impresa che non avrebbe potuto ottenere un finanziamento di tal
genere in normali condizioni di mercato. Nell'esercizio di tale competenza, i
giudici medesimi sono tenuti ad assicurare il recupero dell'aiuto e, a tal
fine, possono disporre l'annullamento della garanzia, segnatamente, qualora,
in assenza di misure procedurali meno vincolanti, detto annullamento sia
idoneo a garantire o ad agevolare il ripristino della situazione
concorrenziale precedente alla concessione della garanzia stessa.

  **Sulle spese**

50      Nei confronti delle parti nella causa principale il presente
procedimento costituisce un incidente sollevato dinanzi al giudice nazionale,
cui spetta quindi statuire sulle spese. Le spese sostenute da altri soggetti
per presentare osservazioni alla Corte non possono dar luogo a rifusione.

Per questi motivi, la Corte (Prima Sezione) dichiara:

**L 'ultimo periodo dell'art. 88, n. 3, CE dev'essere interpretato nel senso
che i giudici nazionali sono competenti ad annullare una garanzia in una
fattispecie come quella oggetto della causa principale, in cui sia stata data
esecuzione ad un aiuto illegittimo per mezzo di una garanzia concessa dalla
pubblica amministrazione al fine di assistere un finanziamento concesso da una
societa finanziaria a favore di un'impresa che non avrebbe potuto ottenere un
finanziamento di tal genere in normali condizioni di mercato. Nell'esercizio
di tale competenza, i giudici medesimi sono tenuti ad assicurare il recupero
dell'aiuto e, a tal fine, possono disporre l'annullamento della garanzia,
segnatamente, qualora, in assenza di misure procedurali meno vincolanti, detto
annullamento sia idoneo a garantire o ad agevolare il ripristino della
situazione concorrenziale precedente alla concessione della garanzia stessa.**

Firme

* * *

* Lingua processuale: l'olandese. 

