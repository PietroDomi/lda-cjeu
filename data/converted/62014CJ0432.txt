

SENTENZA DELLA CORTE (Settima Sezione)

1o ottobre 2015 ( * )

«Rinvio pregiudiziale — Politica sociale — Principi di parità di trattamento e
di non discriminazione in ragione dell’età — Direttiva 2000/78/CE — Parità di
trattamento in materia di occupazione e di condizioni di lavoro — Articolo 2,
paragrafi 1 e 2, lettera a) — Disparità di trattamento fondata sull’età —
Comparabilità delle situazioni — Corresponsione di un’indennità di fine
rapporto di lavoro a tempo determinato destinata a compensare la precarietà —
Esclusione dei giovani che lavorano durante le loro vacanze scolastiche o
universitarie»

Nella causa C‑432/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal conseil de prud’hommes de Paris
(Francia), con decisione del 12 settembre 2014, pervenuta in cancelleria il 22
settembre 2014, nel procedimento

O

contro

Bio Philippe Auguste SARL,

LA CORTE (Settima Sezione),

composta da J.‑C. Bonichot, presidente di sezione, A. Arabadjiev (relatore) e
C. Lycourgos, giudici,

avvocato generale: E. Sharpston

cancelliere: M. Ferreira, amministratore principale

vista la fase scritta del procedimento e in seguito all’udienza del 3 giugno
2015,

considerate le osservazioni presentate:

—

|

per O, da lui stesso;  
  
---|---  
  
—

|

per il governo francese, da D. Colas e R. Coesme, in qualità di agenti;  
  
---|---  
  
—

|

per la Commissione europea, da D. Martin, in qualità di agente,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione del principio
di non discriminazione in ragione dell’età.  
  
---|---  
  
2

|

Tale domanda è stata presentata nell’ambito di una controversia tra O e la Bio
Philippe Auguste SARL, in merito al rifiuto opposto da quest’ultima di
concedere al primo, al termine del suo contratto di lavoro a tempo
determinato, un’indennità di fine rapporto.  
  
---|---  
  
Contesto normativo

Il diritto dell’Unione

3

|

Ai termini dell’articolo 1 della direttiva 2000/78/CE del Consiglio, del 27
novembre 2000, che stabilisce un quadro generale per la parità di trattamento
in materia di occupazione e di condizioni di lavoro (GU L 303, pag. 16), essa
«mira a stabilire un quadro generale per la lotta alle discriminazioni fondate
sulla religione o le convinzioni personali, gli handicap, l’età o le tendenze
sessuali, per quanto concerne l’occupazione e le condizioni di lavoro al fine
di rendere effettivo negli Stati membri il principio della parità di
trattamento».  
  
---|---  
  
4

|

L’articolo 2 di detta direttiva dispone quanto segue:

«1. Ai fini della presente direttiva, per “principio della parità di
trattamento” si intende l’assenza di qualsiasi discriminazione diretta o
indiretta basata su uno dei motivi di cui all’articolo 1.

2\. Ai fini del paragrafo 1:

|

a)

|

sussiste discriminazione diretta quando, sulla base di uno qualsiasi dei
motivi di cui all’articolo 1, una persona è trattata meno favorevolmente di
quanto sia, sia stata o sarebbe trattata un’altra in una situazione analoga;  
  
---|---  
  
b)

|

sussiste discriminazione indiretta quando una disposizione, un criterio o una
prassi apparentemente neutri possono mettere in una posizione di particolare
svantaggio le persone che professano una determinata religione o ideologia di
altra natura, le persone portatrici di un particolare handicap, le persone di
una particolare età o di una particolare tendenza sessuale, rispetto ad altre
persone, a meno che:

|

i)

|

tale disposizione, tale criterio o tale prassi siano oggettivamente
giustificati da una finalità legittima e i mezzi impiegati per il suo
conseguimento siano appropriati e necessari; o che (...)  
  
---|---  
  
(...)».  
  
Il diritto francese

5

|

L’articolo L. 1243‑8 del code du travail (codice del lavoro francese) così
dispone:

«Quando, al termine di un contratto di lavoro a tempo determinato, il rapporto
contrattuale di lavoro non prosegue in base ad un contratto a tempo
indeterminato, il lavoratore dipendente ha diritto, a titolo di supplemento
dello stipendio, ad un’indennità di fine rapporto intesa a compensare la
precarietà della sua situazione.

Detta indennità è pari al 10% della retribuzione totale lorda corrisposta al
lavoratore dipendente.

La medesima si aggiunge alla retribuzione totale lorda dovuta al lavoratore
dipendente. Essa viene corrisposta al termine del contratto contemporaneamente
all’ultimo stipendio e figura sulla corrispondente busta paga».  
  
---|---  
  
6

|

L’articolo L. 1243‑10 del code du travail prevede quanto segue:

«L’indennità di fine rapporto non è dovuta:

|

1o

|

quando il contratto è concluso in base al numero 3 dell’articolo L. 1242-2 o
dell’articolo L. 1242‑3, fatte salve disposizioni contrattuali più favorevoli;  
  
---|---  
  
2°

|

quando il contratto viene concluso con un giovane per un periodo compreso
nelle sue vacanze scolastiche o universitarie;  
  
---|---  
  
3°

|

quando il lavoratore dipendente non accetta di concludere un contratto di
lavoro a tempo indeterminato per occupare lo stesso posto di lavoro o un posto
di lavoro simile, per il quale sia prevista una retribuzione almeno
equivalente;  
  
---|---  
  
4°

|

in caso di risoluzione anticipata del contratto su iniziativa del lavoratore
dipendente, per colpa grave del medesimo o per un caso di forza maggiore».  
  
---|---  
  
7

|

Ai termini dell’articolo L. 381‑4 del code de la sécurité sociale (codice di
previdenza sociale):

«Sono obbligatoriamente iscritti al regime previdenziale gli alunni e gli
studenti degli istituti di insegnamento superiore, delle scuole tecniche
superiori, delle grandi scuole e classi del secondo grado propedeutiche a
dette scuole che, non essendo iscritti al regime previdenziale per un motivo
diverso da quello di cui all’articolo L. 380‑1 o non avendo titolo di iscritti
al regime previdenziale, non superano un’età limite. Tale età limite può
essere abbassata, in particolare nel caso in cui il soggetto sia chiamato alla
leva o stia svolgendo servizio militare».  
  
---|---  
  
8

|

L’articolo R. 381‑5 del code de la sécurité sociale precisa che «[l]’età
limite di cui all’articolo L. 381‑4 è fissata in ventotto anni».  
  
---|---  
  
Procedimento principale e questione pregiudiziale

9

|

In data 21 dicembre 2010 il ricorrente nel procedimento principale, all’epoca
studente, è stato assunto dalla Bio Philippe Auguste SARL con un contratto di
lavoro a tempo determinato che doveva trovare esecuzione durante le sue
vacanze universitarie, per il periodo compreso tra il 21 e il 24 dicembre
2010. Al termine del contratto, in applicazione dell’articolo L. 1243‑10, 2°,
del code du travail, non gli è stata corrisposta l’indennità di fine rapporto.  
  
---|---  
  
10

|

Ritenendo che tale disposizione sia contraria alle norme costituzionali che
garantiscono il principio di uguaglianza e il divieto di discriminazioni
fondate sull’età, il ricorrente nel procedimento principale ha adito il
conseil de prud’hommes de Paris (Collegio arbitrale per questioni di diritto
di Parigi) al fine di ottenere la somma di EUR 23,21 a titolo di indennità di
fine rapporto, la riqualificazione del contratto a tempo determinato in
contratto a tempo indeterminato e la somma di EUR 4500 a titolo di indennità
di licenziamento senza causa reale e seria.  
  
---|---  
  
11

|

In data 1o marzo 2012 il ricorrente nel procedimento principale ha sollevato
una questione prioritaria di legittimità costituzionale. Con decisione del 10
gennaio 2014, il conseil de prud’hommes de Paris ha trasmesso la suddetta
questione alla Cour de Cassation (Corte di cassazione). Con sentenza del 9
aprile 2014, quest’ultima ha rimesso la questione al Conseil Constitutionnel
(Corte costituzionale).  
  
---|---  
  
12

|

Con la decisione n. 2014‑401 QPC, del 13 giugno 2014, il Conseil
Constitutionnel, dopo aver rilevato che «le disposizioni contestate si
applicano soltanto agli alunni o studenti che non abbiano superato l’età
limite di cui all’articolo L. 381‑4 del code de la sécurité sociale, per
essere iscritti obbligatoriamente alla previdenza sociale a titolo della loro
iscrizione in un istituto scolastico o universitario», ha quindi affermato, da
un lato, che «la censura vertente sul fatto che, nell’adottare le disposizioni
contestate, il legislatore non avrebbe fornito la definizione della nozione di
“giovane” [era priva di fondamento] in fatto» e, dall’altro, che «il principio
di parità non osta a che l’applicazione di disposizioni legislative relative
agli alunni o agli studenti sia soggetta ad un limite d’età».  
  
---|---  
  
13

|

Inoltre, dopo aver ricordato che «l’indennità di fine rapporto è corrisposta
al lavoratore dipendente assunto con contratto a tempo determinato al fine di
“compensare la precarietà della sua situazione” quando al termine del suo
contratto il rapporto contrattuale di lavoro non prosegue sulla base di un
contratto a tempo indeterminato», il Conseil constitutionnel ne ha desunto che
«gli studenti assunti con un contratto di lavoro a tempo determinato per un
periodo compreso nelle loro vacanze scolastiche o universitarie non si trovano
in una situazione analoga né a quella degli studenti che occupano un posto di
lavoro mentre contemporaneamente proseguono i loro studi, né a quella degli
altri dipendenti con contratto di lavoro a tempo determinato» e che, quindi,
«escludendo il versamento di detta indennità quando il contratto è concluso
con un alunno o con uno studente assunto durante le sue vacanze scolastiche o
universitarie e che, al termine di tali vacanze, riprenda a frequentare la
scuola o a seguire i propri studi, il legislatore ha posto una diversità di
trattamento fondata su una differenza di situazioni avente relazione diretta
con l’obiettivo della legge».  
  
---|---  
  
14

|

In tale contesto, il conseil des prud’hommes de Paris ha deciso di sospendere
il procedimento e di sottoporre alla Corte la seguente questione
pregiudiziale:

«Se il principio generale di non discriminazione in ragione dell’età osti ad
una normativa nazionale (l’articolo L. 1243‑10 del code du travail francese)
che esclude i giovani che lavorino durante le loro vacanze scolastiche o
universitarie dal beneficio di un’indennità di precarietà dovuta nel caso di
assunzione con contratto a tempo determinato non seguita da un’offerta di
lavoro a tempo indeterminato».  
  
---|---  
  
Sulla questione pregiudiziale

Sulla ricevibilità

15

|

All’udienza il ricorrente nel procedimento principale ha riconosciuto
espressamente di avere un legame di parentela con i gestori della convenuta
nel procedimento principale e che la controversia principale era stata
provocata con l’unico scopo di contestare le disposizioni di cui trattasi nel
procedimento principale. Il fatto che la convenuta nel procedimento principale
non abbia presentato osservazioni in alcuna fase del procedimento troverebbe
fondamento, a suo avviso, nell’esiguità degli importi in causa.  
  
---|---  
  
16

|

In un simile contesto è probabile che il giudice del rinvio sia investito di
una controversia fittizia il cui obiettivo reale non è il conseguimento
dell’indennità di fine rapporto, bensì il semplice fatto di mettere in
discussione le disposizioni summenzionate.  
  
---|---  
  
17

|

Spetta al giudice del rinvio, il solo ad avere una conoscenza diretta dei
fatti di cui al procedimento principale e che si trova, per tale ragione,
nella posizione migliore per procedere alle necessarie verifiche, esaminare se
sia così e, eventualmente, trarne le eventuali conseguenze contemplate dal
diritto nazionale per la decisione che è chiamato a pronunciare.  
  
---|---  
  
18

|

In ogni caso occorre ricordare che, secondo una giurisprudenza costante della
Corte, quando le questioni poste da un giudice nazionale riguardano
l’interpretazione di una norma del diritto dell’Unione, la Corte è, in via di
principio, tenuta a statuire, a meno che non appaia in modo manifesto che la
domanda di pronuncia pregiudiziale tende, in realtà, ad indurre la Corte a
pronunciarsi mediante una controversia fittizia o a formulare pareri
consultivi su questioni generali o astratte, che l’interpretazione del diritto
dell’Unione richiesta non ha alcuna relazione con i reali termini o con
l’oggetto della controversia o, ancora, che la Corte non dispone degli
elementi di fatto o di diritto necessari per fornire una soluzione utile alle
questioni che le vengono sottoposte (sentenza DR e TV2 Danmark, C‑510/10,
EU:C:2012:244, punto 22 e giurisprudenza ivi citata).  
  
---|---  
  
19

|

Ciò posto, non può escludersi che l’interpretazione del diritto dell’Unione
richiesta dal giudice del rinvio risponda effettivamente ad un’esigenza
obiettiva inerente alla soluzione di una controversia dinanzi ad esso
pendente. Infatti, non è contestato che il contratto di lavoro stipulato tra
le parti nel procedimento principale sia stato effettivamente eseguito e che
la sua applicazione sollevi una questione di interpretazione del diritto
dell’Unione (v., in tal senso, sentenza Mangold, C‑144/04, EU:C:2005:709,
punto 38).  
  
---|---  
  
20

|

Ne consegue che la domanda di pronuncia pregiudiziale è ricevibile.  
  
---|---  
  
Nel merito

21

|

Con la sua questione, il giudice del rinvio chiede, in sostanza, se il diritto
dell’Unione, e più in particolare il principio di non discriminazione in
ragione dell’età, sancito all’articolo 21 della Carta dei diritti fondamentali
dell’Unione europea (in prosieguo: la «Carta») e al quale ha dato espressione
concreta la direttiva 2000/78, debba essere interpretato nel senso che esso
osta ad una disposizione nazionale, come quella di cui trattasi nel
procedimento principale, in virtù della quale un’indennità di fine rapporto,
versata a titolo di supplemento dello stipendio al termine di un contratto di
lavoro a tempo determinato, quando il rapporto contrattuale di lavoro non
prosegue sulla base di un contratto a tempo indeterminato, non è dovuta nel
caso in cui il contratto sia concluso con un giovane per un periodo compreso
nelle sue vacanze scolastiche o universitarie.  
  
---|---  
  
22

|

Per quanto riguarda la questione, sollevata dalla Commissione europea, se il
ricorrente nel procedimento principale possa essere qualificato come
«lavoratore», va ricordato che, secondo una giurisprudenza costante della
Corte, tale nozione ha portata autonoma e non dev’essere interpretata
restrittivamente. Pertanto, dev’essere qualificato come «lavoratore» ai sensi
dell’articolo 45 TFUE chiunque svolga attività reali ed effettive, ad
esclusione di attività talmente ridotte da porsi come puramente marginali e
accessorie. La caratteristica del rapporto di lavoro è, secondo tale
giurisprudenza, la circostanza che una persona fornisca, per un certo periodo
di tempo, a favore di un’altra e sotto la direzione di quest’ultima,
prestazioni in contropartita delle quali riceva una retribuzione (sentenze
Lawrie-Blum, 66/85, EU:C:1986:284, punti 16 e 17; Collins, C‑138/02,
EU:C:2004:172, punto 26; Trojani, C‑456/02, EU:C:2004:488, punto 15, nonché
Neidel, C‑337/10, EU:C:2012:263, punto 23).  
  
---|---  
  
23

|

Nel caso specifico si deve rilevare che il ricorrente nel procedimento
principale è stato assunto il 21 dicembre 2010 sulla base di un contratto di
lavoro a tempo determinato concluso per il periodo compreso tra il 21 dicembre
e il 24 dicembre 2010, durante le sue vacanze universitarie. La durata
effettiva di tale contratto ha corrisposto pertanto a soli quattro giorni.  
  
---|---  
  
24

|

Sebbene sia vero che la circostanza che una persona nell’ambito di un rapporto
di lavoro effettui solo un numero assai esiguo di ore possa costituire un
indice del fatto che le attività esercitate sono meramente marginali ed
accessorie, ciò nondimeno, indipendentemente dal livello limitato della
retribuzione ottenuta da un’attività professionale e dal numero di ore ad essa
dedicate, non si può escludere che detta attività, alla luce di una
valutazione complessiva del rapporto di lavoro in questione, possa essere
considerata dalle autorità nazionali come reale ed effettiva e, quindi, idonea
a conferire a chi la esercita lo status di «lavoratore» ai sensi del diritto
dell’Unione (v., in tal senso, sentenza Genc, C‑14/09, EU:C:2010:57, punto 26
e giurisprudenza ivi citata).  
  
---|---  
  
25

|

La valutazione globale del rapporto di lavoro del ricorrente nel procedimento
principale implica, quindi, che siano presi in considerazione elementi
relativi non solo alla durata del lavoro ed al livello della retribuzione, ma
anche ad eventuali diritti a ferie retribuite, alla continuità della
retribuzione in caso di malattia, al fatto che il contratto di lavoro sia
assoggettato al contratto collettivo vigente, al versamento di contributi e,
eventualmente, alla natura di questi ultimi (v., in tal senso, sentenza Genc,
C‑14/09, EU:C:2010:57, punto 27).  
  
---|---  
  
26

|

L’analisi delle conseguenze che l’insieme degli elementi che caratterizzano un
rapporto di lavoro può avere nell’accertamento del carattere reale ed
effettivo dell’attività di lavoro dipendente esercitata dal ricorrente nel
procedimento principale e, pertanto, del suo status di lavoratore ricade nella
competenza del giudice nazionale. Infatti, questi è l’unico ad avere
conoscenza diretta dei fatti in causa ed è, pertanto, nella situazione più
idonea per procedere alle verifiche necessarie (sentenza Genc, C‑14/09,
EU:C:2010:57, punto 32).  
  
---|---  
  
27

|

Spetta dunque al giudice del rinvio procedere ad una valutazione
circostanziata di tutti gli elementi rilevanti, segnatamente di quelli
indicati al punto 25 della presente sentenza, al fine di determinare se il
contratto di lavoro di cui era parte il ricorrente nel procedimento principale
fosse idoneo a consentire a quest’ultimo di avvalersi dello status di
«lavoratore» ai sensi del diritto dell’Unione.  
  
---|---  
  
28

|

Nel caso in cui il giudice del rinvio ritenga che il ricorrente nel
procedimento principale debba essere considerato nel senso sopra riferito,
occorre esaminare se quest’ultimo abbia il diritto di far valere, nell’ambito
del procedimento principale, il principio di non discriminazione in ragione
dell’età.  
  
---|---  
  
29

|

Ai sensi dell’articolo 2, paragrafo 1, della direttiva 2000/78, il «principio
della parità di trattamento» deve essere inteso come «l’assenza di qualsiasi
discriminazione diretta o indiretta basata su uno dei motivi di cui
all’articolo 1» della direttiva in parola, tra i quali figura l’età.
L’articolo 2, paragrafo 2, lettera a), della stessa direttiva precisa che, ai
fini dell’applicazione del paragrafo 1 del medesimo articolo, sussiste
discriminazione diretta quando, sulla base di uno qualsiasi dei motivi di cui
all’articolo 1 della direttiva stessa, una persona è trattata meno
favorevolmente di quanto sia, sia stata o sarebbe trattata un’altra in una
situazione analoga.  
  
---|---  
  
30

|

Occorre al riguardo ricordare che gli Stati membri dispongono di un ampio
margine di discrezionalità nella scelta non solo del perseguimento di una
determinata finalità in materia di politica sociale e dell’occupazione, ma
anche nella definizione delle misure idonee alla sua realizzazione (sentenza
Schmitzer, C‑530/13, EU:C:2014:2359, punto 38 e giurisprudenza ivi citata).  
  
---|---  
  
31

|

In particolare, il requisito relativo al carattere comparabile delle
situazioni ai fini dell’accertamento di una violazione del principio di parità
di trattamento deve essere valutato alla luce di tutti gli elementi che le
caratterizzano (v., in particolare, sentenza Arcelor Atlantique e Lorraine e
a., C‑127/07, EU:C:2008:728, punto 25).  
  
---|---  
  
32

|

Va parimenti precisato che, da un lato, non è necessario che le situazioni
siano identiche, ma soltanto che siano comparabili e, dall’altro, che l’esame
di tale comparabilità deve essere condotto non in maniera globale e astratta,
bensì in modo specifico e concreto in riferimento alla prestazione di cui
trattasi (sentenza Hay, C‑267/12, EU:C:2013:823, punto 33 e giurisprudenza ivi
citata).  
  
---|---  
  
33

|

Si deve pertanto verificare se la situazione di uno studente, come il
ricorrente nel procedimento principale, assunto sulla base di un contratto di
lavoro a tempo determinato durante le sue vacanze universitarie sia
obiettivamente comparabile, con riferimento all’obiettivo perseguito
dall’articolo L. 1243‑8 del code du travail, a quella dei lavoratori che,
conformemente a tale disposizione, hanno diritto all’indennità di fine
rapporto.  
  
---|---  
  
34

|

Nel caso di specie, mentre l’indennità di fine rapporto, che deve essere
versata al termine del contratto di lavoro a tempo determinato, mira a
compensare, come ricorda l’articolo L. 1243‑8, primo comma, del code du
travail, la precarietà della situazione del lavoratore dipendente quando il
rapporto contrattuale non prosegue in base ad un contratto a tempo
indeterminato, l’articolo L. 1243‑10, 2°, di tale codice esclude
esplicitamente che possano beneficiare di tale indennità i giovani che abbiano
concluso un contratto di lavoro a tempo determinato per un periodo compreso
nelle loro vacanze scolastiche o universitarie.  
  
---|---  
  
35

|

Il legislatore nazionale ha pertanto ritenuto, implicitamente ma
necessariamente, che detti giovani non si trovino, alla scadenza del loro
contratto, in una situazione di precarietà professionale.  
  
---|---  
  
36

|

Infatti, si deve rilevare, come osservato dal governo francese, che un lavoro
esercitato in base ad un contratto di lavoro a tempo determinato da parte di
un alunno o uno studente durante le sue vacanze scolastiche o universitarie si
caratterizza per la sua natura al tempo stesso temporanea ed accessoria,
poiché tale alunno o studente riprenderà i propri studi al termine di dette
vacanze.  
  
---|---  
  
37

|

Ne consegue che, considerando che la situazione dei giovani che abbiano
stipulato un contratto di lavoro a tempo determinato per un periodo compreso
nelle loro vacanze scolastiche o universitarie non sia comparabile a quella
delle altre categorie di lavoratori ammissibili all’indennità di fine
rapporto, il legislatore nazionale non ha in alcun modo oltrepassato i limiti
del potere discrezionale di cui dispone in materia di politica sociale.  
  
---|---  
  
38

|

Una simile conclusione è, d’altra parte, corroborata dalla circostanza che
altre categorie di lavoratori dipendenti, che si trovano in situazioni
comparabili in termini di precarietà ai sensi dell’articolo L. 1243‑8, primo
comma, del code du travail, a quella del ricorrente nel procedimento
principale, sono stati parimenti esclusi dall’articolo L. 1243‑10 di detto
codice dal beneficio dell’indennità di cui è causa. È quanto avviene, in
particolare, per quanto riguarda i lavoratori dipendenti assunti in forza
dell’articolo L. 1242‑2, 1o, del suddetto codice per assicurare, nelle
condizioni previste da tale disposizione, la sostituzione di altri lavoratori
dipendenti, o ancora dei lavoratori dipendenti assunti in base all’articolo L.
1242‑2, 3°, del medesimo codice per occupare «posti di lavoro a carattere
stagionale o per i quali, in determinati settori di attività definiti con
decreto o mediante convenzione o accordo collettivo di lavoro esteso, è uso
costante non ricorrere ad un contratto di lavoro a tempo indeterminato a
motivo della natura dell’attività esercitata e del carattere per definizione
temporaneo di tali posti di lavoro».  
  
---|---  
  
39

|

Dalle considerazioni sopra svolte risulta che uno studente, come il ricorrente
nel procedimento principale, assunto in base ad un contratto di lavoro a tempo
determinato per un periodo compreso nelle sue vacanze universitarie, non si
trova, alla luce dell’obiettivo perseguito dall’articolo L. 1243‑8, primo
comma, del code du travail, in una situazione obiettivamente comparabile a
quella dei lavoratori che, conformemente a tale disposizione, sono ammissibili
all’indennità di fine rapporto. Di conseguenza, la differenza di trattamento
tra dette due categorie di lavoratori non può configurare una discriminazione
in ragione dell’età.  
  
---|---  
  
40

|

Si deve pertanto rispondere alla questione posta dichiarando che il principio
di non discriminazione in ragione dell’età, sancito dall’articolo 21 della
Carta dei diritti fondamentali dell’Unione europea e al quale ha dato
espressione concreta la direttiva 2000/78, deve essere interpretato nel senso
che esso non osta ad una normativa nazionale, come quella di cui trattasi nel
procedimento principale, in virtù della quale un’indennità di fine rapporto,
corrisposta a titolo di supplemento dello stipendio al termine di un contratto
di lavoro a tempo determinato quando il rapporto di lavoro non prosegue sulla
base di un contratto a tempo indeterminato, non è dovuta nel caso in cui il
contratto sia stipulato con un giovane per un periodo compreso nelle sue
vacanze scolastiche o universitarie.  
  
---|---  
  
Sulle spese

41

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Settima Sezione) dichiara:  
  
---|---  
|

Il principio di non discriminazione in ragione dell’età, sancito dall’articolo
21 della Carta dei diritti fondamentali dell’Unione europea e al quale ha dato
espressione concreta la direttiva 2000/78/CE del Consiglio, del 27 novembre
2000, che stabilisce un quadro generale per la parità di trattamento in
materia di occupazione e di condizioni di lavoro, deve essere interpretato nel
senso che esso non osta ad una normativa nazionale, come quella di cui
trattasi nel procedimento principale, in virtù della quale un’indennità di
fine rapporto, corrisposta a titolo di supplemento dello stipendio al termine
di un contratto di lavoro a tempo determinato quando il rapporto di lavoro non
prosegue sulla base di un contratto a tempo indeterminato, non è dovuta nel
caso in cui il contratto sia stipulato con un giovane per un periodo compreso
nelle sue vacanze scolastiche o universitarie.  
  
---|---  
|

Firme  
  
---|---  
  
* * *

( * ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

