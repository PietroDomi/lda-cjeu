

SENTENZA DELLA CORTE (Seconda Sezione)

22 marzo 2012 ( *1 )

«IVA — Direttiva 2006/112/CE — Articolo 168 — Diritto alla detrazione —
Nascita del diritto alla detrazione — Diritto per una società di detrarre
l’IVA assolta a monte per l’acquisto di un bene d’investimento che non è stato
ancora utilizzato nell’ambito delle attività professionali di tale società»

Nella causa C-153/11,

avente ad oggetto la domanda di pronuncia pregiudiziale proposta alla Corte,
ai sensi dell’art. 267 TFUE, dall’Administrativen sad Varna (Bulgaria) con
decisione del 22 marzo 2011, pervenuta in cancelleria il 28 marzo 2011, nel
procedimento

Klub OOD

contro

Direktor na Direktsia «Obzhalvane i upravlenie na izpalnenieto» — Varna pri
Tsentralno upravlenie na Natsionalnata agentsia za prihodite,

LA CORTE (Seconda Sezione),

composta dal sig. J.N. Cunha Rodrigues (relatore), presidente di sezione, dai
sigg. A. Rosas, A. Ó Caoimh, A. Arabadjiev e C.G. Fernlund, giudici,

avvocato generale: sig.ra E. Sharpston

cancelliere: sig. A. Calot Escobar

vista la fase scritta del procedimento,

considerate le osservazioni presentate:

—

|

per il governo bulgaro, da T. Ivanov e D. Drambozova, in qualità di agenti;  
  
---|---  
  
—

|

per la Commissione europea, da L. Lozano Palacios e D. Roussanov, in qualità
di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
168, lettera a), della direttiva 2006/112/CE del Consiglio, del 28 novembre
2006, relativa al sistema comune d’imposta sul valore aggiunto (GU L 347, pag.
1; in prosieguo: la «direttiva IVA»).  
  
---|---  
  
2

|

Tale domanda è stata presentata nell’ambito di una controversia tra la Klub
OOD (in prosieguo: la «Klub») e il Direktor na Direktsia «Obzhalvane i
upravlenie na izpalnenieto» — Varna pri Tsentralno upravlenie na Natsionalnata
agentsia za prihodite (direttore della direzione «Impugnazione e gestione
dell’esecuzione», per la città di Varna, presso l’amministrazione centrale
dell’Agenzia nazionale delle Entrate), in merito a un avviso di accertamento
in rettifica che ha negato a detta società il beneficio del diritto alla
detrazione dell’imposta sul valore aggiunto (in prosieguo: l’«IVA») gravante
sull’acquisto di un appartamento.  
  
---|---  
  
Contesto normativo

Il diritto dell’Unione

3

|

Ai sensi dell’articolo 9, paragrafo 1, della direttiva IVA:

«Si considera “soggetto passivo” chiunque esercita, in modo indipendente e in
qualsiasi luogo, un’attività economica, indipendentemente dallo scopo o dai
risultati di detta attività.

Si considera “attività economica” ogni attività di produzione, di
commercializzazione o di prestazione di servizi, comprese le attività
estrattive, agricole, nonché quelle di professione libera o assimilate. Si
considera, in particolare, attività economica lo sfruttamento di un bene
materiale o immateriale per ricavarne introiti aventi carattere di stabilità».  
  
---|---  
  
4

|

Secondo l’articolo 26 di tale direttiva:

«1. Sono assimilate a prestazioni di servizi a titolo oneroso le operazioni
seguenti:

|

a)

|

l’utilizzazione di un bene destinato all’impresa per l’uso privato del
soggetto passivo o per l’uso del suo personale o, più generalmente, per fini
estranei alla sua impresa, qualora detto bene abbia dato diritto ad una
detrazione totale o parziale dell’IVA;  
  
---|---  
  
b)

|

la prestazione di servizi a titolo gratuito effettuata dal soggetto passivo
per il proprio uso privato o per l’uso del suo personale o, più generalmente,
per fini estranei alla sua impresa.  
  
---|---  
  
2\. Gli Stati membri possono derogare alle disposizioni del paragrafo 1 a
condizione che tale deroga non dia luogo a distorsioni della concorrenza».  
  
5

|

L’articolo 63 della richiamata direttiva dispone che «[i]l fatto generatore
dell’imposta si verifica e l’imposta diventa esigibile nel momento in cui è
effettuata la cessione di beni o la prestazione di servizi».  
  
---|---  
  
6

|

Ai sensi dell’articolo 167 della medesima direttiva, «[il] diritto a
detrazione sorge quando l’imposta detraibile diventa esigibile».  
  
---|---  
  
7

|

L’articolo 168 della direttiva IVA così recita:

«Nella misura in cui i beni e i servizi sono impiegati ai fini di sue
operazioni soggette ad imposta, il soggetto passivo ha il diritto, nello Stato
membro in cui effettua tali operazioni, di detrarre dall’importo dell’imposta
di cui è debitore gli importi seguenti:

|

a)

|

l’IVA dovuta o assolta in tale Stato membro per i beni che gli sono o gli
saranno ceduti e per i servizi che gli sono o gli saranno resi da un altro
soggetto passivo;

(...)».  
  
---|---  
  
8

|

L’articolo 273 di tale direttiva è formulato come segue:

«Gli Stati membri possono stabilire, nel rispetto della parità di trattamento
delle operazioni interne e delle operazioni effettuate tra Stati membri da
soggetti passivi, altri obblighi che essi ritengono necessari ad assicurare
l’esatta riscossione dell’IVA e ad evitare le evasioni, a condizione che
questi obblighi non diano luogo, negli scambi tra Stati membri, a formalità
connesse con il passaggio di una frontiera.

Gli Stati membri non possono avvalersi della facoltà di cui al primo comma per
imporre obblighi di fatturazione supplementari rispetto a quelli previsti al
capo 3».  
  
---|---  
  
Il diritto nazionale

9

|

In forza dell’articolo 6, paragrafo 3, punto 1, della legge relativa
all’imposta sul valore aggiunto (Zakon za danak varhu dobavenata stoynost, DV
n. 63 del 4 agosto 2006; in prosieguo: lo «ZDDS»), si considera come cessione
di beni effettuata a titolo oneroso «la separazione o la messa a disposizione
di una merce, per uso personale del soggetto passivo, del proprietario, dei
suoi dipendenti, o ancora di terzi, a condizione che, in occasione della sua
produzione, della sua importazione o del suo acquisto, sia stato integralmente
o parzialmente esercitato il diritto a detrazione».  
  
---|---  
  
10

|

L’articolo 12, paragrafo 1, dello ZDDS definisce un’operazione imponibile come
«qualsiasi cessione di un bene o prestazione di un servizio ai sensi degli
articoli 6 e 9, effettuata da un soggetto passivo ai sensi della presente
legge e il cui luogo di esecuzione si trova nel territorio nazionale, nonché
qualsiasi operazione assoggettata ad imposta ad aliquota zero effettuata da un
soggetto passivo, salvo il caso in cui la presente legge disponga
diversamente».  
  
---|---  
  
11

|

L’articolo 69, paragrafo 1, dello ZDDS così dispone:

«Quando i beni e i servizi sono utilizzati ai fini di operazioni imponibili
effettuate da un soggetto registrato, questi è autorizzato a detrarre quanto
segue:

1\. l’imposta sui beni o sui servizi che il fornitore o prestatore, a sua
volta registrato ai sensi della presente legge, gli ha fornito o prestato o
gli fornisce o presta».  
  
---|---  
  
12

|

L’articolo 70, paragrafo 1, dello ZDDS, precisa:

«Anche in presenza delle condizioni previste dall’articolo 69 o dall’articolo
74, non sussiste il diritto a detrazione qualora:

(...)

2\. i beni o i servizi siano destinati a operazioni a titolo gratuito o ad
attività diverse dall’attività economica del soggetto passivo»;

(...)».  
  
---|---  
  
13

|

Ai sensi dell’articolo 79, paragrafi 1 e 2, dello ZDDS:

«(1) Una persona registrata a fini IVA che si sia interamente o parzialmente
avvalsa del diritto a detrazione per beni o servizi da essa prodotti,
acquistati, ottenuti o importati e che utilizzi successivamente questi ultimi
per realizzare operazioni non imponibili oppure operazioni o attività per le
quali non sussista diritto a detrazione, diviene debitrice di un importo
d’imposta pari alla detrazione ottenuta.

(2) Una persona registrata a fini IVA che si sia interamente avvalsa del
diritto a detrazione per beni o servizi da essa prodotti, acquistati, ottenuti
o importati, e che utilizzi successivamente questi ultimi sia per realizzare
operazioni per le quali sussiste il diritto a detrazione, sia per operazioni
esenti, oppure per operazioni o attività per le quali non sussiste il diritto
a detrazione, e che non possa determinare quale parte dei beni o delle
prestazioni di servizi venga utilizzata per operazioni che conferiscono il
diritto a detrazione e quale, invece, per operazioni che non attribuiscono
tale diritto, è tenuta a pagare un’imposta il cui importo è calcolato secondo
quanto stabilito al paragrafo 7».  
  
---|---  
  
14

|

L’articolo 79, paragrafo 7, dello ZDDS contiene le formule per il calcolo
dell’imposta dovuta nei casi contemplati al paragrafo 2 di tale medesima
disposizione.  
  
---|---  
  
15

|

L’articolo 38, paragrafo 3, della legge sulla pianificazione del territorio
(Zakon za ustroystvo na teritoriyata, DV n. 1 del 2 gennaio 2001; in
prosieguo: lo «ZUT») così prevede:

«In un immobile a uso abitativo in regime di condominio è consentito
ristrutturare e modificare la destinazione di un locale ad uso abitativo o di
un alloggio indipendente per farne uno studio medico, un ufficio o un
laboratorio di creazione individuale, permettendo a persone esterne di
accedere all’immobile, a condizione che i locali si trovino al piano terra o
al piano interrato, che la loro ristrutturazione sia conforme alle
disposizioni igienico-sanitarie, di prevenzione degli incendi e alle altre
prescrizioni tecniche, sulla base dell’accordo espresso, formulato per
iscritto, certificato da un notaio, di tutti i proprietari degli alloggi
contigui ai locali in questione. In via eccezionale, è possibile autorizzare
la ristrutturazione dei locali summenzionati situati su altri piani al di
sopra del piano terra solo sulla base di una decisione dell’assemblea generale
dei condomini, adottata secondo la procedura prevista a tal fine, e con
l’accordo espresso, formulato per iscritto, certificato da un notaio, di tutti
proprietari degli alloggi contigui ai locali in questione».  
  
---|---  
  
16

|

L’articolo 177, paragrafo 1, dello ZUT così recita:

«Dopo la conclusione dei lavori e, se del caso, l’ultimazione del collaudo, il
committente chiede che sia registrata l’agibilità del bene presso l’autorità
che ha rilasciato il permesso di costruire e presenta nel contempo il rapporto
finale previsto dall’articolo 168, paragrafo 6, i contratti conclusi con le
imprese di fornitura per l’allacciamento alle reti dell’infrastruttura
tecnica, nonché un documento dell’agenzia di geodesia, di cartografia e del
catasto che certifica che la condizione prevista dall’articolo 175, paragrafo
5, è rispettata».  
  
---|---  
  
17

|

Secondo l’articolo 177, paragrafo 3, dello ZUT:

«Entro 7 giorni a decorrere dalla ricezione della domanda, l’autorità che ha
rilasciato il permesso di costruire registra, dopo avere accertato la
completezza dei documenti, l’agibilità dell’edificio e rilascia un certificato
di agibilità».  
  
---|---  
  
18

|

Dall’articolo 178, paragrafo 1, dello ZUT emerge che l’utilizzo di edifici, in
tutto o in parte, è vietato prima che l’autorità competente li abbia
dichiarati agibili in forza dell’articolo 177 della medesima legge.  
  
---|---  
  
Procedimento principale e questioni pregiudiziali

19

|

L’attività della Klub consiste nella gestione di un hotel a Varna, una
stazione balneare bulgara.  
  
---|---  
  
20

|

Nel maggio del 2009, tale società ha acquistato un appartamento duplex,
destinato ad uso abitativo, a Sofia. L’IVA relativa a tale acquisto è stata
detratta, ma agli uffici tributari non è stata comunicata nessuna
dichiarazione fiscale concernente il pagamento di imposte locali per tale
appartamento.  
  
---|---  
  
21

|

La Klub non ha modificato la destinazione di tale immobile e non ha concluso
contratti a suo nome per la fornitura di acqua e di elettricità.  
  
---|---  
  
22

|

Le autorità tributarie ne hanno dedotto che l’appartamento di cui al
procedimento principale fosse destinato ad uso abitativo e non ad uso
professionale. Supponendo che tale appartamento non fosse utilizzato per
l’attività dell’impresa, tali autorità hanno ritenuto che il suo acquisto non
desse diritto alla detrazione dell’IVA assolta a monte e, di conseguenza,
hanno emesso un avviso di accertamento in rettifica nei confronti della Klub.  
  
---|---  
  
23

|

La Klub ha impugnato tale avviso di accertamento dinanzi al Direktor na
Direktsia «Obzhalvane i upravlenie na izpalnenieto» — Varna pri Tsentralno
upravlenie na Natsionalnata agentsia za prihodite, che l’ha confermato.  
  
---|---  
  
24

|

La ricorrente nel procedimento principale ha proposto ricorso dinanzi
all’Administrativen sad Varna (Tribunale amministrativo di Varna).  
  
---|---  
  
25

|

Dinanzi a tale giudice, la Klub sostiene che l’immobile di cui al procedimento
principale è destinato ad uso professionale poiché essa intende utilizzarlo
per riunioni e trattative con operatori turistici.  
  
---|---  
  
26

|

In seguito, è stata presentata una dichiarazione fiscale ai fini delle imposte
locali che menzionava un utilizzo di tale appartamento come locale
professionale.  
  
---|---  
  
27

|

Secondo le autorità tributarie, la Klub non ha dimostrato che detto
appartamento, al momento del controllo fiscale, fosse utilizzato a fini
professionali, né che lo sarebbe stato in futuro.  
  
---|---  
  
28

|

Nell’ambito del procedimento principale è stata prodotta una lettera del
Comune di Sofia in cui si precisava che quest’ultimo non disponeva di
informazioni relative a un’eventuale domanda di certificato di agibilità per
il medesimo appartamento.  
  
---|---  
  
29

|

Secondo il giudice del rinvio, l’articolo 70, paragrafo 1, punto 2, dello ZDDS
è stato oggetto di interpretazioni divergenti da parte del Varhoven
administrativen sad (Corte suprema amministrativa).  
  
---|---  
  
30

|

Una parte della giurisprudenza ammette che i soggetti passivi possano detrarre
l’IVA assolta a monte in occasione dell’acquisto di un immobile, ritenendo
vuoi che sia possibile determinare la destinazione di tale bene solo dopo
l’inizio del suo utilizzo, vuoi che le attività professionali del soggetto
passivo comprendano cessioni future.  
  
---|---  
  
31

|

Un’altra parte della giurisprudenza ritiene che, per beneficiare del diritto
alla detrazione dell’IVA relativa all’acquisto di un immobile che non è stato
ancora dichiarato agibile, il soggetto passivo debba dimostrare che il bene è
stato utilizzato per la sua attività economica prima del controllo fiscale.  
  
---|---  
  
32

|

Per il giudice del rinvio, tale ultima interpretazione letterale del diritto
nazionale non è conforme ai principi del diritto dell’Unione che disciplinano
la nascita del diritto alla detrazione dell’IVA assolta a monte per i beni
d’investimento.  
  
---|---  
  
33

|

In tale contesto, l’Administrativen sad Varna ha deciso di sospendere il
procedimento e di sottoporre alla Corte le seguenti questioni pregiudiziali:

|

«1)

|

Se l’articolo 168, lettera a), della direttiva [IVA] debba essere interpretato
nel senso che — dopo che il soggetto passivo ha esercitato il proprio diritto
di scelta e ha inserito un immobile, che rappresenta un bene d’investimento,
nel patrimonio dell’impresa — si deve presumere (ossia ritenere fino a prova
contraria) che tale bene sia utilizzato ai fini delle operazioni imponibili
effettuate dal soggetto passivo.  
  
---|---  
  
2)

|

Se l’articolo 168, lettera a), della direttiva [IVA] debba essere interpretato
nel senso che il diritto alla detrazione in occasione dell’acquisto di un
immobile che sia stato destinato al patrimonio dell’impresa di un soggetto
passivo sorge immediatamente nel periodo fiscale in cui l’imposta è divenuta
esigibile, e ciò a prescindere dalla circostanza che l’immobile non possa
essere utilizzato a causa della mancanza del certificato di agibilità
obbligatoriamente previsto dalla legge.  
  
---|---  
  
3)

|

Se sia compatibile con la direttiva e con la giurisprudenza concernente
l’interpretazione della stessa una prassi amministrativa come quella della
Natsionalna Agentsia za Prihodite [Agenzia nazionale delle Entrate], secondo
cui il diritto alla detrazione fatto valere da soggetti passivi dell’IVA, ai
sensi [dello ZDDS], per beni d’investimento da essi acquistati può essere
negato con la motivazione che tali beni sono utilizzati dai titolari delle
società per fini privati, senza che a tale uso venga applicata l’IVA.  
  
---|---  
  
4)

|

Se, in un caso come quello di cui al procedimento principale, alla società,
ossia la ricorrente, spetti un diritto a detrazione in occasione dell’acquisto
di un immobile (un appartamento duplex a Sofia)».  
  
---|---  
  
Sulle questioni pregiudiziali

Sulle questioni pregiudiziali dalla prima alla terza

34

|

Con le questioni pregiudiziali dalla prima alla terza, che occorre esaminare
congiuntamente, il giudice del rinvio chiede, in sostanza, se l’articolo 168,
lettera a), della direttiva IVA debba essere interpretato nel senso che il
diritto alla detrazione dell’IVA assolta a monte per l’acquisto di un immobile
che rappresenta un bene d’investimento destinato al patrimonio dell’impresa
sorga nel corso del periodo fiscale durante il quale l’imposta è divenuta
esigibile, indipendentemente dal fatto che detto bene non sia immediatamente
utilizzato a fini professionali. Il giudice del rinvio si pone
correlativamente la questione se il diritto alla detrazione dell’IVA assolta a
monte per un bene d’investimento acquistato da parte di un soggetto passivo
possa essere negato a quest’ultimo in ragione del fatto che tale bene sia
utilizzato per fini privati.  
  
---|---  
  
35

|

Occorre ricordare, in limine, che il sistema delle detrazioni previsto dalla
direttiva IVA è inteso ad esonerare interamente l’imprenditore dall’IVA dovuta
o assolta nell’ambito di tutte le sue attività economiche. Pertanto, il
sistema comune dell’IVA è inteso a garantire la perfetta neutralità
dell’imposizione fiscale per tutte le attività economiche, indipendentemente
dallo scopo o dai risultati di dette attività, purché queste siano, in linea
di principio, a loro volta soggette all’IVA (v., segnatamente, sentenze del 14
febbraio 1985, Rompelman, 268/83, Racc. pag. 655, punto 19, nonché del 16
febbraio 2012, Eon Aset Menidjmunt, C-118/11, punto 43).  
  
---|---  
  
36

|

Dall’articolo 168 della direttiva IVA risulta che il soggetto passivo, quando,
agendo in quanto tale nel momento in cui acquista il bene, lo utilizzi ai fini
delle proprie operazioni imponibili, è autorizzato a detrarre l’IVA dovuta o
versata per il bene medesimo (v., in tal senso, sentenze dell’11 luglio 1991,
Lennartz, C-97/90, Racc. pag. I-3795, punto 8, nonché del 21 aprile 2005, HE,
C-25/03, Racc. pag. I-3123, punto 43). Conformemente agli articoli 63 e 167
della direttiva IVA, tale diritto alla detrazione sorge nel momento in cui
l’imposta detraibile diventa esigibile, ossia all’atto della cessione dei beni
(v., in tal senso, sentenza del 2 giugno 2005, Waterschap Zeeuws Vlaanderen,
C-378/02, Racc. pag. I-4685, punto 31).  
  
---|---  
  
37

|

Quando, al contrario, il bene non sia usato ai fini dell’attività economica
del soggetto passivo ai sensi dell’articolo 9, paragrafo 1, secondo comma,
della medesima direttiva, ma sia da questi adibito ad uso privato, non può
sorgere alcun diritto a detrazione (v., in tal senso, citate sentenze
Lennartz, punto 9, nonché HE, punto 43).  
  
---|---  
  
38

|

Nel caso di un’operazione consistente nell’acquisto di un bene d’investimento
destinato in parte all’uso privato e in parte all’uso professionale, il
soggetto passivo può decidere di destinare integralmente il bene al patrimonio
dell’impresa (v., in tal senso, sentenze del 4 ottobre 1995, Armbrecht,
C-291/92, Racc. pag. I-2775, punto 20, e del 14 luglio 2005, Charles e
Charles-Tijmens, C-434/03, Racc. pag. I-7037, punto 23 nonché la
giurisprudenza ivi citata). In linea di principio, l’IVA dovuta a monte
sull’acquisto di tale bene è allora integralmente detraibile. Ciò premesso,
qualora un bene d’investimento destinato all’impresa abbia consentito una
detrazione integrale o parziale dell’IVA versata a monte, il suo impiego per
le esigenze private del soggetto passivo o del suo personale o per finalità
estranee alla sua impresa è equiparato ad una prestazione di servizi
effettuata a titolo oneroso, ai sensi dell’articolo 26, paragrafo 1, della
direttiva IVA (v. sentenze Charles e Charles-Tijmens, cit., punti 24 e 25
nonché la giurisprudenza ivi citata; del 23 aprile 2009, Puffer, C-460/07,
Racc. pag. I-3251, punto 41, e Eon Aset Menidjmunt, cit., punto 54).  
  
---|---  
  
39

|

Invero, è l’acquisto del bene da parte del soggetto passivo che agisce in
quanto tale a determinare l’applicazione del sistema dell’IVA e, quindi, del
meccanismo di detrazione (v., in tal senso, sentenze Lennartz, cit., punto 15,
e Eon Aset Menidjmunt, cit., punto 57).  
  
---|---  
  
40

|

Un soggetto passivo agisce in quanto tale quando agisce ai fini della sua
attività economica ai sensi dell’articolo 9, paragrafo 1, secondo comma, della
direttiva IVA (v., in tal senso, sentenza dell’8 marzo 2001, Bakcsi, C-415/98,
Racc. pag. I-1831, punto 29).  
  
---|---  
  
41

|

Determinare se un soggetto passivo agisca in quanto tale è una questione di
fatto che dev’essere valutata tenendo conto di tutti gli elementi della
fattispecie, tra i quali figurano la natura del bene considerato e il periodo
di tempo intercorso tra l’acquisto dello stesso e il suo uso ai fini delle
attività economiche di tale soggetto passivo (v., in tal senso, sentenze
Bakcsi, cit., punto 29, e Eon Aset Menidjmunt, punto 58). Si può altresì
considerare se siano state o meno intraprese azioni effettive al fine di
realizzare gli interventi e di ottenere le autorizzazioni necessari per l’uso
professionale del bene quali quelli menzionati all’articolo 38, paragrafo 3,
dello ZUT.  
  
---|---  
  
42

|

Secondo la Corte, se la detrazione dell’IVA dovuta a monte fosse negata al
soggetto passivo per i successivi utilizzi professionali imponibili,
nonostante l’intento iniziale di quest’ultimo di destinare integralmente il
bene d’investimento alla sua impresa, in vista di operazioni future, il
soggetto passivo non risulterebbe interamente esonerato dall’imposta afferente
al bene utilizzato ai fini della propria attività economica e la tassazione
delle sue attività professionali provocherebbe una doppia imposizione in
contrasto con il principio della neutralità fiscale insito nel sistema comune
dell’IVA (v., in tal senso, sentenza Puffer, cit., punti 45 e 46).  
  
---|---  
  
43

|

Il principio della neutralità dell’IVA rispetto all’onere fiscale dell’impresa
esige che le spese d’investimento effettuate ai fini ed in vista di un’impresa
siano considerate come attività economiche che conferiscono un immediato
diritto a detrazione dell’IVA dovuta a monte (v., in tal senso, citate
sentenze Rompelman, punto 22, e Puffer, punto 47).  
  
---|---  
  
44

|

Pertanto, un privato che acquisti beni ai fini di un’attività economica ai
sensi dell’articolo 9, paragrafo 1, secondo comma, della direttiva IVA agisce
come soggetto passivo, anche se i beni non vengono immediatamente impiegati
per detta attività economica (v., in tal senso, sentenza Lennartz, cit., punto
14).  
  
---|---  
  
45

|

Spetta al giudice del rinvio valutare se, nel procedimento principale, la Klub
abbia effettivamente acquistato il bene immobile di cui trattasi ai fini della
sua attività economica. In questo caso, tale società può detrarre
integralmente e immediatamente l’IVA relativa al bene interamente destinato al
patrimonio della sua impresa anche qualora esso non sia utilizzato
immediatamente ai fini della sua attività economica.  
  
---|---  
  
46

|

Si deve aggiungere che, in assenza di circostanze fraudolente o abusive, e con
riserva di eventuali rettifiche in conformità alle condizioni previste dalla
direttiva IVA, il diritto alla detrazione, una volta sorto, rimane acquisito
(v., in tal senso, sentenze dell’8 giugno 2000, Breitsohl, C-400/98, Racc.
pag. I-4321, punto 41, e del 21 febbraio 2006, Halifax e a., C-255/02, Racc.
pag. I-1609, punto 84).  
  
---|---  
  
47

|

Come dichiarato dalla Corte a tale proposito, qualora il soggetto passivo non
abbia potuto utilizzare i beni o i servizi che hanno dato luogo a detrazione
nell’ambito di operazioni imponibili a causa di circostanze estranee alla sua
volontà, il diritto alla detrazione resta acquisito poiché, in un caso del
genere, non sussiste alcun rischio di frodi o di abusi che possa giustificare
un successivo rimborso delle somme detratte (sentenza dell’8 giugno 2000,
Schloßstrasse, C-396/98, Racc. pag. I-4279, punto 42).  
  
---|---  
  
48

|

Per converso, nelle situazioni fraudolente o abusive in cui il soggetto
passivo abbia finto di voler svolgere un’attività economica specifica, ma
abbia in realtà cercato di far entrare nel suo patrimonio privato beni che
possono essere oggetto di una detrazione, l’amministrazione finanziaria può
chiedere, con effetto retroattivo, il rimborso delle somme detratte poiché
queste detrazioni sono state concesse sulla base di false dichiarazioni (v.
sentenza Schloßstrasse, cit., punto 40 e la giurisprudenza ivi citata).  
  
---|---  
  
49

|

Giova rammentare che, perché si possa parlare di pratica abusiva, occorre che
si verifichino due condizioni. Da un lato, le operazioni controverse devono,
nonostante l’applicazione formale delle condizioni previste dalle pertinenti
disposizioni della direttiva IVA e della legislazione nazionale che la
traspone, procurare un vantaggio fiscale la cui concessione sia contraria
all’obiettivo perseguito da queste disposizioni. Dall’altro, deve risultare da
un insieme di elementi oggettivi che lo scopo essenziale dell’operazione
controversa è l’ottenimento di un vantaggio fiscale (v., in tal senso,
sentenza Halifax e a., cit., punti 74 e 75).  
  
---|---  
  
50

|

I provvedimenti che gli Stati membri possono adottare in forza dell’articolo
273 della direttiva IVA per assicurare l’esatta riscossione dell’imposta ed
evitare frodi non devono tuttavia eccedere quanto necessario a tal fine e non
devono pregiudicare la neutralità dell’IVA (v. sentenza del 21 ottobre 2010,
Nidera Handelscompagnie, C-385/09, Racc. pag. I-10385, punto 49).  
  
---|---  
  
51

|

Nel caso di specie, spetta al giudice del rinvio verificare se, alla luce
degli elementi oggettivi, sia riscontrabile una pratica fraudolenta quale
definita al punto 49 della presente sentenza.  
  
---|---  
  
52

|

Da quanto precede risulta che l’articolo 168, lettera a), della direttiva IVA
dev’essere interpretato nel senso che un soggetto passivo che, agendo in
quanto tale, abbia acquistato un bene d’investimento e lo abbia destinato al
patrimonio dell’impresa ha il diritto di detrarre l’IVA gravante sull’acquisto
di tale bene nel corso del periodo fiscale durante il quale l’imposta è
divenuta esigibile, indipendentemente dal fatto che detto bene non sia
immediatamente utilizzato a fini professionali. Spetta al giudice nazionale
stabilire se il soggetto passivo abbia acquistato il bene d’investimento ai
fini della sua attività economica e valutare, se del caso, l’esistenza di una
pratica fraudolenta.  
  
---|---  
  
Sulla quarta questione

53

|

Con la quarta questione, il giudice del rinvio chiede se, in circostanze come
quelle descritte nel procedimento principale, la ricorrente abbia il diritto
di detrarre l’IVA assolta a monte per l’acquisto di un immobile sito a Sofia.  
  
---|---  
  
54

|

Si deve ricordare che, nell’ambito dell’articolo 267 TFUE, la Corte non è
competente ad applicare le norme di diritto dell’Unione ad una fattispecie
concreta, ma unicamente a pronunciarsi sull’interpretazione dei Trattati e
degli atti adottati dalle istituzioni dell’Unione (v., in tal senso, sentenze
del 10 maggio 2001, Veedfald, C-203/99, Racc. pag. I-3569, punto 31, e del 10
luglio 2008, Feryn, C-54/07, Racc. pag. I-5187, punto 19).  
  
---|---  
  
55

|

Nella fattispecie, con la sua questione, il giudice del rinvio chiede alla
Corte un’applicazione diretta dell’articolo 168 della direttiva IVA ai fatti
della controversia principale, mentre spetta al giudice nazionale decidere su
quest’ultima basandosi, ove necessario, sulla risposta data alle altre
questioni pregiudiziali.  
  
---|---  
  
56

|

Pertanto, la Corte non è competente a rispondere alla quarta questione.  
  
---|---  
  
Sulle spese

57

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|

L’articolo 168, lettera a), della direttiva 2006/112/CE del Consiglio, del 28
novembre 2006, relativa al sistema comune d’imposta sul valore aggiunto,
dev’essere interpretato nel senso che un soggetto passivo che, agendo in
quanto tale, abbia acquistato un bene d’investimento e lo abbia destinato al
patrimonio dell’impresa ha il diritto di detrarre l’imposta sul valore
aggiunto gravante sull’acquisto di tale bene nel corso del periodo fiscale
durante il quale l’imposta è divenuta esigibile, indipendentemente dal fatto
che detto bene non sia immediatamente utilizzato a fini professionali. Spetta
al giudice nazionale stabilire se il soggetto passivo abbia acquistato il bene
d’investimento ai fini della sua attività economica e valutare, se del caso,
l’esistenza di una pratica fraudolenta.  
  
---|---  
|

Firme  
  
---|---  
  
* * *

( *1 ) Lingua processuale: il bulgaro.

