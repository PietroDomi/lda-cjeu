

SENTENZA DELLA CORTE (Terza Sezione)

21 giugno 2012 ( *1 )

«Impugnazione — Accesso del pubblico ai documenti delle istituzioni —
Regolamento (CE) n. 1049/2001 — Articolo 4, paragrafo 5 — Portata — Documenti
provenienti da uno Stato membro — Opposizione di detto Stato membro alla
divulgazione di tali documenti — Ampiezza del controllo da parte
dell’istituzione e del giudice dell’Unione sui motivi di opposizione invocati
dallo Stato membro — Produzione del documento controverso dinanzi al giudice
dell’Unione»

Nella causa C-135/11 P,

avente ad oggetto l’impugnazione, ai sensi dell’articolo 56 dello Statuto
della Corte di giustizia dell’Unione europea, proposta il 16 marzo 2011,

IFAW Internationaler Tierschutz-Fonds gGmbH, con sede in Amburgo (Germania),
rappresentata da S. Crosby e S. Santoro, advocaten,

ricorrente,

procedimento in cui le altre parti sono:

Commissione europea, rappresentata da C. O’Reilly e P. Costa de Oliveira, in
qualità di agenti, con domicilio eletto in Lussemburgo,

convenuta in primo grado,

Regno di Danimarca,

Repubblica di Finlandia,

Regno di Svezia,

intervenienti in primo grado,

LA CORTE (Terza Sezione),

composta dal sig. K. Lenaerts, presidente di sezione, dal sig. J. Malenovský
(relatore), dalla sig.ra R. Silva de Lapuerta, dai sigg. E. Juhász e D. Šváby,
giudici,

avvocato generale: sig. P. Cruz Villalón

cancelliere: sig. A. Calot Escobar

vista la fase scritta del procedimento,

sentite le conclusioni dell’avvocato generale, presentate all’udienza del 1o
marzo 2012,

ha pronunciato la seguente

Sentenza

1

|

Con la sua impugnazione l’IFAW Internationaler Tierschutz-Fonds gGmbH (in
prosieguo: l’«IFAW») chiede alla Corte di annullare la sentenza del Tribunale
dell’Unione europea del 13 gennaio 2011, IFAW Internationaler Tierschutz-
Fonds/Commissione (T-362/08, Racc. pag. II-11; in prosieguo: la «sentenza
impugnata»), con la quale quest’ultimo ha respinto il suo ricorso diretto
all’annullamento della decisione della Commissione europea del 19 giugno 2008
(in prosieguo: la «decisione controversa»), recante rifiuto di concederle
l’accesso ad un documento trasmesso a tale istituzione dalle autorità tedesche
nel contesto di un procedimento relativo al declassamento di un sito protetto
ai sensi della direttiva 92/43/CEE del Consiglio, del 21 maggio 1992, relativa
alla conservazione degli habitat naturali e seminaturali e della flora e della
fauna selvatiche (GU L 206, pag. 7).  
  
---|---  
  
Contesto normativo

2

|

L’articolo 255, paragrafi 1 e 2, CE dispone quanto segue:

«1. Qualsiasi cittadino dell’Unione e qualsiasi persona fisica o giuridica che
risieda o abbia la sede sociale in uno Stato membro ha[nno] il diritto di
accedere ai documenti del Parlamento europeo, del Consiglio e della
Commissione, secondo i principi e alle condizioni da definire a norma dei
paragrafi 2 e 3.

2\. I principi generali e le limitazioni a tutela di interessi pubblici o
privati applicabili al diritto di accesso ai documenti sono stabiliti dal
Consiglio, che delibera secondo la procedura di cui all’articolo 251 entro due
anni dall’entrata in vigore del trattato di Amsterdam».  
  
---|---  
  
3

|

La dichiarazione n. 35, relativa all’articolo [255], paragrafo 1, [CE],
allegata all’atto finale del Trattato di Amsterdam, è del seguente tenore:

«La conferenza conviene che i principi e le condizioni di cui all’articolo
[255], paragrafo 1, [CE] permetteranno ad uno Stato membro di chiedere alla
Commissione o al Consiglio di non comunicare a terzi un documento che provenga
da tale Stato senza suo previo accordo».  
  
---|---  
  
4

|

Il regolamento (CE) n. 1049/2001 del Parlamento europeo e del Consiglio, del
30 maggio 2001, relativo all’accesso del pubblico ai documenti del Parlamento
europeo, del Consiglio e della Commissione (GU L 145, pag. 43), si applica a
decorrere dal 3 dicembre 2001, ai sensi del suo articolo 19, secondo comma.  
  
---|---  
  
5

|

I considerando secondo, quarto e decimo del regolamento n. 1049/2001 sono
formulati nel modo seguente:

|

«(2)

|

Questa politica di trasparenza consente una migliore partecipazione dei
cittadini al processo decisionale e garantisce una maggiore legittimità,
efficienza e responsabilità dell’amministrazione nei confronti dei cittadini
in un sistema democratico. La politica di trasparenza contribuisce a
rafforzare i principi di democrazia e di rispetto dei diritti fondamentali
sanciti dall’articolo 6 del trattato UE e dalla [C]arta dei diritti
fondamentali dell’Unione europea.  
  
---|---  
  
(…)

(4)

|

Il presente regolamento mira a dare la massima attuazione al diritto di
accesso del pubblico ai documenti e a definirne i principi generali e le
limitazioni a norma dell’articolo 255, paragrafo 2, del trattato CE.  
  
---|---  
  
(…)

(10)

|

Per dare un carattere più aperto ai lavori delle istituzioni, il Parlamento
europeo, il Consiglio e la Commissione dovrebbero garantire l’accesso non solo
ai documenti elaborati dalle istituzioni, ma anche ai documenti da esse
ricevuti. In tale contesto, si ricorda che la dichiarazione n. 35 (…) prevede
che uno Stato membro possa chiedere alla Commissione o al Consiglio di non
comunicare a terzi un documento che provenga da tale Stato senza il suo previo
accordo».  
  
---|---  
  
6

|

L’articolo 1 del regolamento n. 1049/2001, rubricato «Obiettivo», dispone al
suo articolo 1, lettera a), quanto segue:

«L’obiettivo del presente regolamento è di:

|

a)

|

definire i principi, le condizioni e le limitazioni, per motivi di interesse
pubblico o privato, che disciplinano il diritto di accesso ai documenti del
Parlamento europeo, del Consiglio e della Commissione (in prosieguo: le
“istituzioni”) sancito dall’articolo 255 del trattato CE in modo tale da
garantire l’accesso più ampio possibile [ai documenti]».  
  
---|---  
  
7

|

L’articolo 2, paragrafi 1 e 3, di detto regolamento dispone quanto segue:

«1. Qualsiasi cittadino dell’Unione e qualsiasi persona fisica o giuridica che
risieda o abbia la sede sociale in uno Stato membro ha[nno] un diritto
d’accesso ai documenti delle istituzioni, secondo i principi, le condizioni e
le limitazioni definit[i] nel presente regolamento.

(…)

3\. Il presente regolamento riguarda tutti i documenti detenuti da
un’istituzione, vale a dire i documenti formati o ricevuti dalla medesima e
che si trovino in suo possesso concernenti tutti i settori d’attività
dell’Unione europea».  
  
---|---  
  
8

|

L’articolo 3 del medesimo regolamento è del seguente tenore:

«Ai fini del presente regolamento, valgono le seguenti definizioni:

|

a)

|

“documento”, qualsiasi contenuto informativo, a prescindere dal suo supporto
(testo su supporto cartaceo o elettronico, registrazione sonora, visiva o
audiovisiva) che verta su aspetti relativi alle politiche, iniziative e
decisioni di competenza dell’istituzione;  
  
---|---  
  
b)

|

“terzo”, qualsiasi persona fisica o giuridica, o qualsiasi entità esterna
all’istituzione interessata, compresi gli Stati membri, le altre istituzioni e
gli altri organi comunitari o non comunitari, nonché i paesi terzi».  
  
---|---  
  
9

|

L’articolo 4 del regolamento n. 1049/2001, che definisce le eccezioni al
diritto di accesso, è formulato nel modo seguente:

«1. Le istituzioni rifiutano l’accesso a un documento la cui divulgazione
arrechi pregiudizio alla tutela di quanto segue:

|

a)

|

l’interesse pubblico, in ordine:

|

—

|

alla sicurezza pubblica,  
  
---|---  
  
—

|

alla difesa e alle questioni militari,  
  
---|---  
  
—

|

alle relazioni internazionali,  
  
---|---  
  
—

|

alla politica finanziaria, monetaria o economica della Comunità o di uno Stato
membro;  
  
---|---  
  
(…)

3\. (…)

L’accesso a un documento contenente riflessioni per uso interno, facenti parte
di discussioni e consultazioni preliminari in seno all’istituzione
interessata, viene rifiutato anche una volta adottata la decisione, qualora la
divulgazione del documento pregiudicherebbe seriamente il processo decisionale
dell’istituzione, a meno che vi sia un interesse pubblico prevalente alla
[sua] divulgazione.

4\. Per quanto concerne i documenti di terzi, l’istituzione consulta il terzo
al fine di valutare se sia applicabile una delle eccezioni di cui ai paragrafi
1 o 2, a meno che non sia chiaro che il documento può o non deve essere
divulgato.

5\. Uno Stato membro può chiedere all’istituzione di non comunicare a terzi un
documento che provenga da tale Stato senza il suo previo accordo.

6\. Se solo alcune parti del documento richiesto sono interessate da una delle
eccezioni, le parti restanti del documento sono divulgate.

7\. Le eccezioni di cui ai paragrafi 1, 2 e 3 si applicano unicamente al
periodo nel quale la protezione è giustificata sulla base del contenuto del
documento. Le eccezioni sono applicabili per un periodo massimo di 30 anni.
Nel caso di documenti coperti dalle eccezioni relative alla vita privata o
agli interessi commerciali e di documenti sensibili, le eccezioni possono
continuare ad essere applicate anche dopo tale periodo, se necessario».  
  
Fatti

10

|

L’IFAW è un’organizzazione non governativa che agisce nel settore della
protezione della salute degli animali e della tutela della natura. Opponendosi
alla realizzazione di un progetto industriale in un sito protetto in Germania
(in prosieguo: il «progetto industriale di cui trattasi»), essa ha chiesto di
poter accedere ad alcuni documenti ricevuti dalla Commissione nell’ambito
dell’esame del citato progetto industriale, in particolare a determinati
documenti provenienti da diverse autorità della Repubblica federale di
Germania.  
  
---|---  
  
Sulla prima domanda di accesso ai documenti presentata dall’IFAW

11

|

Con lettera del 20 dicembre 2001 inviata alla Commissione, l’IFAW ha chiesto
di poter accedere a diversi documenti ricevuti da tale istituzione nell’ambito
dell’esame del progetto industriale di cui trattasi, e cioè a determinati
documenti provenienti dalla Repubblica federale di Germania e dal Comune di
Amburgo, nonché ad una lettera del 15 marzo 2000 trasmessa dal Cancelliere
tedesco al presidente della Commissione (in prosieguo: la «lettera del
Cancelliere tedesco»).  
  
---|---  
  
12

|

Ritenendo che l’articolo 4, paragrafo 5, del regolamento n. 1049/2001 le
vietasse, senza il previo accordo dello Stato membro interessato, di divulgare
i documenti dei quali si chiedeva la comunicazione, la Commissione ha
adottato, il 26 marzo 2002, una decisione che negava all’IFAW l’accesso ai
documenti richiesti.  
  
---|---  
  
13

|

Con atto introduttivo depositato presso la cancelleria del Tribunale il 4
giugno 2002, l’IFAW ha proposto un ricorso diretto all’annullamento della
citata decisione.  
  
---|---  
  
14

|

Con sentenza del 30 novembre 2004, IFAW Internationaler Tierschutz-
Fonds/Commissione (T-168/02, Racc. pag. II-4135), il Tribunale ha respinto
tale ricorso in quanto infondato.  
  
---|---  
  
15

|

Il 10 febbraio 2005 il Regno di Svezia, interveniente nella causa conclusasi
con la citata sentenza, ha proposto impugnazione avverso quest’ultima dinanzi
alla Corte.  
  
---|---  
  
16

|

Con la sua sentenza del 18 dicembre 2007, Svezia/Commissione (C-64/05 P, Racc.
pag. I-11389), la Corte ha annullato la citata sentenza IFAW Internationaler
Tierschutz-Fonds/Commissione, nonché la decisione della Commissione del 26
marzo 2002.  
  
---|---  
  
Sulla seconda domanda di accesso ai documenti presentata dall’IFAW

17

|

In seguito alla citata sentenza Svezia/Commissione, l’IFAW, con lettera del 13
febbraio 2008 inviata alla Commissione, ha reiterato la sua domanda di accesso
ai documenti ricevuti da detta istituzione nel contesto dell’esame del
progetto industriale di cui trattasi e provenienti dalle autorità tedesche.  
  
---|---  
  
18

|

Con lettera del 20 febbraio 2008 la Commissione ha confermato l’avvenuto
ricevimento della lettera della ricorrente del 13 febbraio 2008.  
  
---|---  
  
19

|

Il 26 marzo 2008 la ricorrente ha invitato la Commissione a rispondere alla
sua domanda del 13 febbraio 2008.  
  
---|---  
  
20

|

Con lettera del 7 aprile 2008 la Commissione ha informato l’IFAW che era in
corso una consultazione con le autorità tedesche riguardo alla divulgazione
dei documenti richiesti.  
  
---|---  
  
21

|

Il 9 aprile 2008 la ricorrente ha invitato nuovamente la Commissione a
rispondere alla sua domanda del 13 febbraio 2008, e ciò prima del 22 aprile
2008.  
  
---|---  
  
22

|

In mancanza di una risposta da parte della Commissione in tale data, l’IFAW,
con lettera del 29 aprile 2008, ha depositato una domanda di conferma.  
  
---|---  
  
23

|

Il 19 maggio 2008 la Commissione ha scritto alla ricorrente attestando
l’avvenuto ricevimento della domanda di conferma e dichiarando che le sarebbe
stata fornita una risposta entro il termine previsto dal regolamento n.
1049/2001.  
  
---|---  
  
24

|

Il 19 giugno 2008 la Commissione ha adottato la decisione controversa relativa
alla domanda di conferma dell’IFAW, comunicata a quest’ultima lo stesso
giorno. Con tale decisione, la Commissione ha divulgato tutti i documenti
richiesti dalla ricorrente, vale a dire otto documenti provenienti dal Comune
di Amburgo e dalla Repubblica federale di Germania, ma ha respinto la domanda
di accesso in relazione alla lettera del Cancelliere tedesco, poiché le
autorità tedesche si erano opposte alla divulgazione di tale documento.  
  
---|---  
  
25

|

Secondo la decisione controversa, da un lato, le autorità tedesche avrebbero
dichiarato che la divulgazione della lettera del Cancelliere tedesco
pregiudicherebbe la tutela dell’interesse pubblico per quanto concerne le
relazioni internazionali e la politica economica della Repubblica federale di
Germania, ai sensi dell’articolo 4, paragrafo 1, lettera a), terzo e quarto
trattino, del regolamento n. 1049/2001.  
  
---|---  
  
26

|

Infatti, detta lettera riguarderebbe una dichiarazione riservata redatta
esclusivamente per uso interno e verterebbe sulla politica economica della
Repubblica federale di Germania e di altri Stati membri. La divulgazione di
detto documento non minerebbe soltanto la riservatezza, a danno delle
relazioni internazionali tra la Repubblica federale di Germania, le
istituzioni e altri Stati membri, ma comprometterebbe altresì la politica
economica tedesca e quella di altri Stati membri. Di conseguenza, l’accesso
alla lettera del Cancelliere tedesco dovrebbe essere negato in forza
dell’articolo 4, paragrafo 1, lettera a), terzo e quarto trattino, del
regolamento n. 1049/2001.  
  
---|---  
  
27

|

D’altro lato, le autorità tedesche avrebbero sottolineato che la divulgazione
della lettera del Cancelliere tedesco lederebbe gravemente la tutela del
processo decisionale della Commissione, ai sensi dell’articolo 4, paragrafo 3,
secondo comma, del regolamento n. 1049/2001.  
  
---|---  
  
28

|

Tale lettera riguarderebbe, infatti, una dichiarazione riservata rivolta alla
Commissione, redatta esclusivamente per uso interno nell’ambito delle
deliberazioni di quest’ultima relative all’esame del progetto industriale di
cui trattasi. La divulgazione di tale documento pregiudicherebbe gravemente il
processo decisionale della Commissione. Di conseguenza, riguardo alla lettera
del Cancelliere tedesco sarebbe applicabile l’eccezione di cui all’articolo 4,
paragrafo 3, secondo comma, del regolamento n. 1049/2001.  
  
---|---  
  
29

|

La Commissione ha ripreso, nella decisione controversa, la sostanza dei motivi
invocati dalle autorità tedesche. Inoltre essa ha esaminato se esistesse un
interesse pubblico prevalente, ai sensi dell’articolo 4, paragrafo 3, primo
comma, del regolamento n. 1049/2001, atto a giustificare la divulgazione della
lettera di cui trattasi. Nel caso di specie, essa ha ritenuto di non disporre
di alcun elemento atto a indicare l’esistenza di un eventuale interesse
pubblico prevalente ai sensi di detta disposizione, tale da imporsi sulla
necessità di tutelare il processo decisionale della Commissione.  
  
---|---  
  
30

|

Per quanto riguarda la questione di un accesso parziale al documento di cui
trattasi, la Commissione ha rilevato, nella decisione controversa, che, in
base alla citata sentenza Svezia/Commissione, essa era costretta a trarre le
conseguenze dal risultato della procedura consultiva e a negare l’accesso alla
lettera del Cancelliere tedesco sulla base delle eccezioni invocate dalle
autorità tedesche e dei motivi enunciati da queste ultime. Dato che tali
autorità si opponevano alla divulgazione dell’intera lettera del Cancelliere
tedesco, nessun accesso parziale a tale documento poteva essere concesso sulla
base dell’articolo 4, paragrafo 6, del regolamento n. 1049/2001.  
  
---|---  
  
Procedimento dinanzi al Tribunale e sentenza impugnata

31

|

Il 28 agosto 2008 l’IFAW ha proposto un ricorso di annullamento avverso la
decisione controversa, il quale è stato respinto dalla sentenza impugnata.  
  
---|---  
  
32

|

Ai punti 67-88 della sentenza impugnata il Tribunale ha rammentato, in
sostanza, che l’articolo 4, paragrafo 5, del regolamento n. 1049/2001 erige il
previo accordo dello Stato membro a condizione necessaria alla divulgazione di
un documento proveniente da quest’ultimo.  
  
---|---  
  
33

|

Tuttavia, il Tribunale ha altresì ricordato che, come dichiarato dalla Corte
nella citata sentenza Svezia/Commissione, il regolamento n. 1049/2001 non
conferisce allo Stato membro interessato un diritto di veto generale e
incondizionato che gli consente di opporsi, in modo puramente discrezionale e
senza dover motivare la propria decisione, alla divulgazione di qualsiasi
documento in possesso di un’istituzione per il solo fatto che il documento in
questione proviene da tale Stato membro. Infatti, l’articolo 4, paragrafo 5,
del medesimo regolamento autorizza lo Stato membro interessato a opporsi alla
divulgazione di documenti da esso provenienti soltanto sulla base delle
eccezioni specifiche previste dai paragrafi 1-3 di tale articolo e motivando
debitamente la propria posizione in proposito.  
  
---|---  
  
34

|

Secondo il Tribunale, prima di negare l’accesso a un documento proveniente da
uno Stato membro, la Commissione deve quindi esaminare se quest’ultimo abbia
basato la propria opposizione sulle eccezioni specifiche previste da detto
articolo 4, paragrafi 1-3, e se abbia debitamente motivato la sua posizione in
proposito.  
  
---|---  
  
35

|

Infine, ai punti 84-88 della sentenza impugnata, il Tribunale ha dichiarato
che, trattandosi nel caso di specie di un diniego di accesso a un documento
proveniente da uno Stato membro basato sui motivi di opposizione invocati da
quest’ultimo, non era necessario stabilire se la Commissione fosse obbligata a
procedere, oltre ad un controllo puramente formale dell’esistenza di una
motivazione del diniego di accesso da parte dello Stato membro e di un
riferimento alle eccezioni di cui all’articolo 4, paragrafi 1-3, del
regolamento n. 1049/2001, ad un controllo prima facie o ad un controllo
completo dei motivi di opposizione invocati dallo Stato membro.  
  
---|---  
  
36

|

Infatti, il Tribunale ha constatato che, in caso di conformità tra la
decisione della Commissione relativa alla divulgazione di un documento
proveniente da uno Stato membro, da un lato, e la posizione di quest’ultimo in
forza dell’articolo 4, paragrafo 5, del regolamento n. 1049/2001, dall’altro,
l’unico tipo di controllo rilevante è quello che il giudice dell’Unione può
effettuare sulla decisione della Commissione di negare l’accesso al documento
di cui trattasi.  
  
---|---  
  
37

|

In un secondo momento, ovvero ai punti 101-127 della sentenza impugnata, il
Tribunale ha esaminato la fondatezza del diniego della Commissione di
divulgare la lettera del Cancelliere tedesco.  
  
---|---  
  
38

|

Innanzitutto, al punto 103 della sentenza impugnata, esso ha rammentato che,
nel caso del rifiuto in esame, da parte della Commissione, di dare accesso ad
un documento proveniente da uno Stato membro ai sensi dell’articolo 4,
paragrafo 5, del regolamento n. 1049/2001, l’applicazione delle eccezioni
relative all’interesse pubblico di cui all’articolo 4, paragrafo 1, lettera
a), di detto regolamento si basava sulla valutazione di merito dello Stato
membro e non su quella della Commissione.  
  
---|---  
  
39

|

Esso ha in seguito rilevato, ai punti 105 e 106 della sentenza impugnata, che,
per quanto concerne la portata del controllo sulla legittimità di una
decisione siffatta da parte del giudice dell’Unione, nel contesto
dell’applicazione di una delle eccezioni specifiche di cui all’articolo 4,
paragrafo 1, lettera a), occorreva riconoscere alla Repubblica federale di
Germania un’ampia discrezionalità nel determinare se la divulgazione di
documenti relativi agli ambiti soggetti all’applicazione delle eccezioni in
questione potesse arrecare pregiudizio all’interesse pubblico.  
  
---|---  
  
40

|

Il Tribunale ne ha dedotto, al punto 107 della sentenza impugnata, che il
controllo del giudice dell’Unione doveva limitarsi alla verifica
dell’osservanza delle norme di procedura e di motivazione, dell’esattezza
materiale dei fatti, nonché dell’assenza di errore manifesto nella valutazione
dei medesimi e di sviamento di potere.  
  
---|---  
  
41

|

All’esito di tale controllo, il Tribunale è giunto alla conclusione che la
valutazione secondo cui la divulgazione della lettera del Cancelliere tedesco
poteva minare la tutela dell’interesse pubblico attinente alla politica
economica della Repubblica federale di Germania non si fondava su un manifesto
errore delle autorità tedesche. Al punto 138 della sentenza impugnata, esso ha
pertanto concluso che la Commissione aveva giustamente negato tale
divulgazione in seguito all’opposizione di detto Stato membro, ai sensi
dell’articolo 4, paragrafo 5, del regolamento n. 1049/2001, sulla base
dell’eccezione relativa alla tutela dell’interesse pubblico per quanto attiene
alla politica economica di uno Stato membro, prevista dall’articolo 4,
paragrafo 1, lettera a), quarto trattino, del medesimo regolamento.  
  
---|---  
  
42

|

Infine, benché l’IFAW lo avesse invitato a ordinare alla Commissione, tramite
mezzi istruttori, di produrre la lettera del Cancelliere tedesco, il
Tribunale, ritenendo di poter validamente statuire sul ricorso basandosi sulle
conclusioni, sui motivi e sugli argomenti illustrati in corso di causa, ha
respinto la domanda volta a che fosse ordinata la produzione di tale
documento.  
  
---|---  
  
Conclusioni delle parti

43

|

L’IFAW chiede che la Corte voglia:

|

—

|

annullare la sentenza impugnata nonché la decisione controversa e  
  
---|---  
  
—

|

condannare la Commissione alle spese relative sia al procedimento di primo
grado sia all’impugnazione.  
  
---|---  
  
44

|

La Commissione conclude per:

|

—

|

il rigetto dell’impugnazione e  
  
---|---  
  
—

|

la condanna dell’IFAW alle spese.  
  
---|---  
  
Sull’impugnazione

45

|

A sostegno della sua domanda di annullamento della sentenza impugnata, la
ricorrente deduce due motivi, vertenti su errori di diritto commessi dal
Tribunale, in primo luogo, con riferimento all’interpretazione dell’articolo
4, paragrafo 5, del regolamento n. 1049/2001 e, in secondo luogo, per non aver
effettuato un controllo completo della lettera del Cancelliere tedesco per
verificare la fondatezza dei motivi di rifiuto di accesso a tale documento.  
  
---|---  
  
Sul primo motivo

46

|

Con il suo primo motivo, l’IFAW sostiene, in sostanza, che il Tribunale ha
commesso un errore di diritto non riconoscendo che la Commissione era tenuta
ad effettuare, rispetto al documento del quale lo Stato membro interessato
negava la divulgazione, una valutazione esaustiva dei motivi di opposizione
invocati da quest’ultimo sulla base delle eccezioni previste dall’articolo 4
del regolamento n. 1049/2001.  
  
---|---  
  
Argomenti delle parti

47

|

L’IFAW deduce che il Tribunale ha commesso un errore di diritto nel ritenere
che per la Commissione non fosse né necessario né pertinente effettuare una
valutazione approfondita dei motivi di rifiuto opposti dallo Stato membro
interessato, violando pertanto l’articolo 4, paragrafo 5, del regolamento n.
1049/2001 come interpretato dalla Corte. Secondo la ricorrente, la
Commissione, oltre a verificare se tale Stato membro avesse motivato la sua
opposizione, doveva quindi, da un lato, accertare se detta motivazione si
ricollegasse alle eccezioni previste all’articolo 4 del regolamento n.
1049/2001 e, dall’altro, valutare in concreto se le eccezioni ed i motivi
invocati fossero applicabili al documento di cui trattasi.  
  
---|---  
  
48

|

Nella sua controreplica, la Commissione fa valere di aver esaminato se, prima
facie, le eccezioni e la motivazione fossero state invocate a giusto titolo
alla luce delle circostanze della fattispecie e, dato che tale era il caso,
sostiene di aver presentato le ragioni che hanno motivato la sua decisione di
rifiuto.  
  
---|---  
  
Giudizio della Corte

49

|

In limine, occorre ricordare che, come risulta dal suo quarto considerando e
dal suo articolo 1, il regolamento n. 1049/2001 mira a dare la massima
attuazione al diritto di accesso del pubblico ai documenti in possesso di
un’istituzione. In forza dell’articolo 2, paragrafo 3, di detto regolamento,
tale diritto riguarda non solo i documenti elaborati da un’istituzione, ma
anche quelli che quest’ultima riceve da soggetti terzi, compresi gli Stati
membri, come esplicitamente precisato dall’articolo 3, lettera b), del
medesimo regolamento.  
  
---|---  
  
50

|

Tuttavia, il regolamento n. 1049/2001 prevede, al suo articolo 4, eccezioni al
diritto di accesso a un documento. In particolare, il paragrafo 5 di tale
articolo dispone che uno Stato membro possa chiedere ad un’istituzione di non
divulgare un documento che provenga da tale Stato senza il suo previo accordo.  
  
---|---  
  
51

|

Nella fattispecie, la Repubblica federale di Germania si è avvalsa della
facoltà offertale dall’articolo 4, paragrafo 5, e ha chiesto alla Commissione
di non divulgare la lettera del Cancelliere tedesco. Tale Stato membro ha
fondato la propria opposizione sulle eccezioni relative alla tutela
dell’interesse pubblico riguardante le relazioni internazionali e la politica
economica di uno Stato membro, previste dall’articolo 4, paragrafo 1, lettera
a), terzo e quarto trattino, di detto regolamento, nonché sull’eccezione
riguardante la tutela del processo decisionale della Commissione, di cui al
medesimo articolo 4, paragrafo 3, secondo comma. Di conseguenza, la
Commissione, nella decisione controversa, ha fondato il suo diniego di dare
accesso alla lettera del Cancelliere tedesco sull’opposizione manifestata
dalle autorità tedesche in forza dell’articolo 4, paragrafo 5, del regolamento
n. 1049/2001.  
  
---|---  
  
52

|

La Corte ha già avuto occasione di precisare, nella citata sentenza
Svezia/Commissione, la portata dell’opposizione proposta da uno Stato membro
ai sensi di tale disposizione.  
  
---|---  
  
53

|

La Corte ha infatti sottolineato che detta disposizione ha carattere
procedurale, poiché si limita a prevedere la necessità di un previo accordo
dello Stato membro interessato nel caso in cui quest’ultimo abbia formulato
una domanda specifica in tal senso e poiché essa riguarda il processo di
adozione di una decisione dell’Unione (sentenza Svezia/Commissione, cit.,
punti 78 e 81).  
  
---|---  
  
54

|

A differenza dell’articolo 4, paragrafo 4, del regolamento n. 1049/2001, il
quale concede ai terzi, per quanto concerne i documenti provenienti da questi
ultimi, solamente il diritto ad essere consultati dall’istituzione interessata
circa l’applicazione di una delle eccezioni previste ai paragrafi 1 e 2 del
medesimo articolo 4, il paragrafo 5 di quest’ultimo erige il previo accordo
dello Stato membro a condizione necessaria alla divulgazione di un documento
da esso proveniente qualora questo stesso Stato lo richieda.  
  
---|---  
  
55

|

La Corte ha pertanto dichiarato che, nel momento in cui uno Stato membro ha
esercitato la facoltà, ad esso riconosciuta dall’articolo 4, paragrafo 5, del
regolamento n. 1049/2001, di chiedere che uno specifico documento da esso
proveniente non sia divulgato senza il suo previo accordo, l’eventuale
divulgazione di tale documento da parte dell’istituzione necessita del previo
ottenimento dell’accordo di tale Stato membro (sentenza Svezia/Commissione,
cit., punto 50).  
  
---|---  
  
56

|

Ne consegue che, a contrario, l’istituzione che non dispone dell’accordo dello
Stato membro interessato non è libera di divulgare il documento in parola
(sentenza Svezia/Commissione, cit., punto 44). Nel caso di specie, la
decisione della Commissione relativa alla domanda di accesso alla lettera del
Cancelliere tedesco dipendeva pertanto dalla decisione adottata dalle autorità
tedesche nel contesto del processo di adozione della decisione controversa.  
  
---|---  
  
57

|

Tuttavia, in base al punto 58 della citata sentenza Svezia/Commissione,
l’articolo 4, paragrafo 5, del regolamento n. 1049/2001 non conferisce allo
Stato membro interessato un diritto di veto generale e incondizionato che gli
consenta di opporsi, in modo puramente discrezionale e senza dover motivare la
propria decisione, alla divulgazione di qualsiasi documento in possesso di
un’istituzione per il solo fatto che il documento di cui trattasi proviene da
tale Stato membro.  
  
---|---  
  
58

|

Secondo il punto 76 della citata sentenza Svezia/Commissione, l’esercizio del
potere attribuito dall’articolo 4, paragrafo 5, del regolamento n. 1049/2001
allo Stato membro interessato è circoscritto alle eccezioni specifiche
elencate nei paragrafi 1-3 di questo stesso articolo, riconoscendosi in
proposito a tale Stato membro soltanto un potere di partecipazione alla
decisione dell’istituzione. Il previo accordo dello Stato membro interessato
cui fa riferimento detto articolo 4, paragrafo 5, si risolve così non in un
diritto di veto discrezionale, ma in una forma di parere conforme circa
l’assenza di motivi di eccezione ai sensi dei paragrafi 1-3 del medesimo
articolo. Il processo decisionale in tal modo istituito da detto articolo 4,
paragrafo 5, necessita quindi che l’istituzione e lo Stato membro interessati
si attengano alle eccezioni specifiche previste da detti paragrafi 1-3
(sentenza Svezia/Commissione, cit., punto 83).  
  
---|---  
  
59

|

Ne consegue che l’articolo 4, paragrafo 5, del regolamento n. 1049/2001
autorizza lo Stato membro interessato a opporsi alla divulgazione di documenti
da esso provenienti soltanto sulla base delle eccezioni specifiche previste
dai paragrafi 1-3 di tale articolo e motivando debitamente la propria
posizione in proposito (sentenza Svezia/Commissione, cit., punto 99).  
  
---|---  
  
60

|

Per quanto riguarda, nella fattispecie, la portata dell’articolo 4, paragrafo
5, del regolamento n. 1049/2001 nei confronti dell’istituzione interpellata,
occorre ricordare che la Corte ha già dichiarato, al punto 94 della citata
sentenza Svezia/Commissione, che l’intervento dello Stato membro interessato
non influisce, rispetto al richiedente, sul carattere di atto dell’Unione
della decisione a lui successivamente indirizzata dall’istituzione in risposta
alla domanda di accesso che egli le ha rivolto in relazione a un documento da
essa detenuto.  
  
---|---  
  
61

|

L’istituzione interpellata, in quanto autore di una decisione di rifiuto di
accesso a documenti, è pertanto responsabile della legittimità di
quest’ultima. La Corte ha dichiarato che tale istituzione non può, infatti,
accogliere l’opposizione manifestata da uno Stato membro alla divulgazione di
un documento da esso proveniente qualora tale opposizione sia priva di
qualunque motivazione, o qualora i motivi dedotti da tale Stato a sostegno del
rifiuto di accesso al documento di cui trattasi non si riferiscano alle
eccezioni indicate all’articolo 4, paragrafi 1-3, del regolamento n. 1049/2001
(sentenza Svezia/Commissione, cit., punto 88).  
  
---|---  
  
62

|

Di conseguenza, prima di negare l’accesso a un documento proveniente da uno
Stato membro, l’istituzione interessata deve esaminare se quest’ultimo abbia
fondato la propria opposizione sulle eccezioni specifiche di cui all’articolo
4, paragrafi 1-3, del regolamento n. 1049/2001 e se abbia debitamente motivato
la sua posizione in proposito. Pertanto, nel contesto del processo di adozione
di una decisione di rifiuto di accesso, la Commissione deve accertarsi
dell’esistenza di una motivazione siffatta e darne atto nella decisione da
essa adottata all’esito del procedimento (sentenza Svezia/Commissione, cit.,
punto 99).  
  
---|---  
  
63

|

Al contrario, diversamente da quanto dedotto dall’IFAW, l’istituzione
interpellata non deve effettuare una valutazione esaustiva della decisione di
opposizione dello Stato membro interessato, svolgendo un controllo che si
spingerebbe oltre l’accertamento della mera esistenza di una motivazione che
si riferisca alle eccezioni di cui all’articolo 4, paragrafi 1-3, del
regolamento n. 1049/2001.  
  
---|---  
  
64

|

Infatti, esigere siffatta esaustiva valutazione potrebbe comportare che, una
volta conclusa, l’istituzione interpellata possa, a torto, procedere alla
comunicazione al richiedente del documento di cui trattasi, nonostante
l’opposizione, debitamente motivata ai sensi dei punti 61 e 62 della presente
sentenza, da parte dello Stato membro dal quale tale documento proviene.  
  
---|---  
  
65

|

Ne consegue che l’IFAW non può fondatamente sostenere che il Tribunale abbia
commesso un errore di diritto non riconoscendo che la Commissione era tenuta
ad effettuare, rispetto al documento del quale era negata la divulgazione, una
valutazione esaustiva dei motivi di opposizione invocati dallo Stato membro
sulla base delle eccezioni previste dall’articolo 4 del regolamento n.
1049/2001.  
  
---|---  
  
66

|

Pertanto, il primo motivo dedotto dall’IFAW a sostegno della propria
impugnazione dev’essere respinto.  
  
---|---  
  
Sul secondo motivo

67

|

Con il suo secondo motivo l’IFAW sostiene, in sostanza, che il Tribunale ha
commesso un errore di diritto nel ritenere di poter effettuare il controllo
cui era tenuto senza consultare esso stesso il documento del quale la
Commissione aveva negato la divulgazione.  
  
---|---  
  
Argomenti delle parti

68

|

La ricorrente ritiene che il Tribunale abbia a torto rifiutato di ordinare che
fosse trasmessa la lettera del Cancelliere tedesco in possesso della
Commissione, in quanto la produzione di tale documento era indispensabile
affinché il Tribunale potesse esso stesso verificare, nei fatti, l’esistenza
e, di conseguenza, l’applicabilità delle eccezioni opposte da tale istituzione
per giustificare la sua decisione di rifiuto di comunicare detta lettera, le
quali, in origine, erano state invocate dalla Repubblica federale di Germania.
Al riguardo, essa deduce che il Tribunale non poteva adempiere il suo compito
senza aver visionato né analizzato il documento di cui trattasi.  
  
---|---  
  
69

|

In replica, la Commissione sostiene che il Tribunale dispone di un potere di
decisione discrezionale per quanto riguarda i mezzi istruttori, ivi inclusa la
produzione di documenti.  
  
---|---  
  
Giudizio della Corte

70

|

Risulta dal punto 87 della sentenza impugnata che, secondo il Tribunale,
l’applicazione dell’articolo 4, paragrafo 5, del regolamento n. 1049/2001 non
gli impedisce di procedere ad un controllo della decisione di rifiuto della
Commissione che non si limiti ad un controllo prima facie ed implichi la
valutazione di merito dell’applicabilità al caso di specie delle eccezioni
previste dall’articolo 4, paragrafi 1-3, del regolamento n. 1049/2001.  
  
---|---  
  
71

|

Tale valutazione è scevra da errori di diritto.  
  
---|---  
  
72

|

Infatti, nel caso in cui lo Stato membro rifiuti motivatamente di autorizzare
l’accesso al documento di cui trattasi e l’istituzione si trovi pertanto
obbligata a respingere la domanda di accesso, l’autore di quest’ultima gode di
una tutela giurisdizionale. Rientra nella competenza del giudice dell’Unione
verificare, su domanda dell’interessato che si è visto opporre un diniego di
accesso da parte dell’istituzione interpellata, se tale rifiuto potesse
validamente fondarsi sulle menzionate eccezioni, e ciò indipendentemente dal
fatto che detto rifiuto sia la conseguenza della valutazione di queste ultime
effettuata dall’istituzione stessa oppure di quella compiuta dallo Stato
membro interessato (v., in tal senso, sentenza Svezia/Commissione, cit., punti
90 e 94).  
  
---|---  
  
73

|

Pertanto, la garanzia di siffatta tutela giurisdizionale, a vantaggio del
richiedente, al quale l’istituzione interpellata rifiuta l’accesso ad uno o
più documenti provenienti da uno Stato membro successivamente all’opposizione
da parte di quest’ultimo, presuppone che il giudice dell’Unione valuti la
legittimità della decisione di rifiuto di accesso in concreto (v., a tal
proposito, sentenza del 1o febbraio 2007, Sison/Consiglio, C-266/05 P, Racc.
pag. I-1233, punti 33-39), alla luce di tutti gli elementi rilevanti, tra i
quali figurano innanzitutto i documenti dei quali è negata la divulgazione. Al
fine di rispettare il divieto di divulgazione dei documenti di cui trattasi in
assenza di previo accordo dello Stato membro interessato, il Tribunale deve
consultare tali documenti a porte chiuse, in modo tale che le parti stesse non
abbiano accesso ai documenti in parola, come previsto dall’articolo 67,
paragrafo 3, terzo comma, del regolamento di procedura del Tribunale.  
  
---|---  
  
74

|

Orbene, risulta dai punti 152 e 153 della sentenza impugnata che il Tribunale
non ha ritenuto necessario ordinare la produzione del documento di cui era
stata negata la divulgazione nel caso di specie, ovvero la lettera del
Cancelliere tedesco.  
  
---|---  
  
75

|

Ne consegue che, avendo omesso di consultare esso stesso detta lettera, il
Tribunale non poteva valutare in concreto se l’accesso a tale documento
potesse essere validamente rifiutato sulla base delle eccezioni indicate
all’articolo 4, paragrafi 1-3, del regolamento n. 1049/2001 e, pertanto,
accertare la legittimità della decisione controversa, contrariamente alla
necessità illustrata al punto 73 della presente sentenza.  
  
---|---  
  
76

|

Sulla scorta di quanto precede, la ricorrente può pertanto fondatamente
sostenere che il Tribunale, ritenendo di poter effettuare il controllo cui era
tenuto senza consultare esso stesso il documento di cui la Commissione aveva
negato la divulgazione, ha commesso un errore di diritto.  
  
---|---  
  
77

|

Pertanto, il secondo motivo deve essere accolto e, di conseguenza, la sentenza
impugnata deve essere annullata in toto.  
  
---|---  
  
Sul ricorso

78

|

In forza dell’art. 61, primo comma, dello Statuto della Corte di giustizia
dell’Unione europea, quando l’impugnazione è accolta, la Corte annulla la
decisione del Tribunale. In tal caso, essa può statuire definitivamente sulla
controversia qualora lo stato degli atti lo consenta, oppure rinviare la causa
al Tribunale affinché sia decisa da quest’ultimo.  
  
---|---  
  
79

|

Nel caso di specie, la causa non è ancora matura per la decisione, e, di
conseguenza, deve essere rinviata al Tribunale affinché quest’ultimo
statuisca, alla luce della lettera del Cancelliere tedesco, sul ricorso
proposto dinanzi ad esso dall’IFAW e diretto all’annullamento della decisione
controversa.  
  
---|---  
|

Per questi motivi, la Corte (Terza Sezione) dichiara e statuisce:  
  
---|---  
|  |

1)

|

La sentenza del Tribunale dell’Unione europea del 13 gennaio 2011, IFAW
Internationaler Tierschutz-Fonds/Commissione (T-362/08), è annullata.  
  
---|---  
|  |

2)

|

La causa è rinviata dinanzi al Tribunale dell’Unione europea affinché
statuisca sul ricorso proposto dall’IFAW Internationaler Tierschutz-Fonds
gGmbH, diretto all’annullamento della decisione della Commissione europea, del
19 giugno 2008, recante rifiuto di concedere alla ricorrente l’accesso ad un
documento trasmesso alla Commissione europea dalle autorità tedesche nel
contesto di un procedimento relativo al declassamento di un sito protetto ai
sensi della direttiva 92/43/CEE del Consiglio, del 21 maggio 1992, relativa
alla conservazione degli habitat naturali e seminaturali e della flora e della
fauna selvatiche.  
  
---|---  
|  |

3)

|

Le spese sono riservate.  
  
---|---  
|

Firme  
  
---|---  
  
* * *

( *1 ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

