

SENTENZA DELLA CORTE (Terza Sezione)

1o marzo 2012 ( *1 )

«Immissione sul mercato dei biocidi — Direttiva 98/8/CE — Articolo 2,
paragrafo 1, lettera a) — Nozione di “biocidi” — Prodotto che provoca la
flocculazione degli organismi nocivi, senza distruggerli, eliminarli o
renderli innocui»

Nella causa C-420/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Landgericht Hamburg (Germania), con
decisione del 3 agosto 2010, pervenuta in cancelleria il 23 agosto 2010, nel
procedimento

Söll GmbH

contro

Tetra GmbH,

LA CORTE (Terza Sezione),

composta dal sig. K. Lenaerts, presidente di sezione, dai sigg. E. Juhász, G.
Arestis, T. von Danwitz e D. Šváby (relatore), giudici,

avvocato generale: sig. N. Jääskinen

cancelliere: sig. B. Fülöp, amministratore

vista la fase scritta del procedimento e in seguito all’udienza del 22 giugno
2011,

considerate le osservazioni presentate:

—

|

per la Söll GmbH, da P. Süss e R. Schlötter, Rechtsanwälte;  
  
---|---  
  
—

|

per la Tetra GmbH, da K. Albers, Rechtsanwalt;  
  
---|---  
  
—

|

per il governo belga, da T. Materne e M. Jacobs, in qualità di agenti;  
  
---|---  
  
—

|

per la Commissione europea, da G. Wilms e E. Manhaeve, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 27
ottobre 2011,

ha pronunciato la seguente

Sentenza

1

|

La domanda di pronuncia pregiudiziale riguarda l’interpretazione dell’articolo
2, paragrafo 1, lettera a), della direttiva 98/8/CE del Parlamento europeo e
del Consiglio, del 16 febbraio 1998, relativa all’immissione sul mercato dei
biocidi (GU L 123, pag. 1).  
  
---|---  
  
2

|

Tale domanda è stata presentata nell’ambito di una controversia tra la Söll
GmbH e la Tetra GmbH in merito alla commercializzazione da parte di
quest’ultima del prodotto alghicida di marca TetraPond AlgoRem, il cui
principio attivo è l’idrossicloruro di alluminio.  
  
---|---  
  
Contesto normativo

Il diritto dell’Unione

La direttiva 98/8

3

|

Il quarto considerando della direttiva 98/8 recita:

«considerando che l’indagine effettuata dalla Commissione ha evidenziato
differenze nella normativa degli Stati membri; che tali differenze possono
rappresentare un ostacolo non solo agli scambi di biocidi, ma anche agli
scambi dei prodotti trattati con essi e pertanto incidere direttamente sul
funzionamento del mercato interno; che pertanto la Commissione ha proposto lo
sviluppo di un quadro normativo relativo all’immissione sul mercato dei
biocidi ai fini della loro utilizzazione, prefiggendosi un elevato livello di
protezione delle persone, degli animali e dell’ambiente (...)».  
  
---|---  
  
4

|

L’articolo 2, paragrafo 1, lettere a) e d), di tale direttiva prevede:

«1. Ai fini della presente direttiva si intende per:

|

a)

|

Biocidi

I principi attivi e i preparati contenenti uno o più principi attivi,
presentati nella forma in cui sono consegnati all’utilizzatore, destinati a
distruggere, eliminare, rendere innocui, impedire l’azione o esercitare altro
effetto di controllo su qualsiasi organismo nocivo con mezzi chimici o
biologici.

Nell’allegato V figura un elenco esauriente di 23 tipi di prodotti, corredato
di una serie indicativa di descrizioni per ogni tipo;  
  
---|---  
  
(…)

d)

|

Principi attivi

Le sostanze o i microrganismi, compresi i virus e i funghi, aventi un’azione
generale o specifica sugli organismi nocivi o contro di essi».  
  
---|---  
  
5

|

L’articolo 3, paragrafo 1, di detta direttiva, è formulato come segue

«1. Gli Stati membri prescrivono che un biocida non possa essere immesso sul
mercato e utilizzato nel loro territorio se non ha ottenuto l’autorizzazione a
norma della presente direttiva».  
  
---|---  
  
6

|

L’allegato V della direttiva 98/8, intitolato «Tipi di biocidi di cui
all’articolo 2, paragrafo 1, lettera a), della presente direttiva, e relative
descrizioni» così recita:

«Da tali tipi di prodotti sono esclusi i prodotti contemplati dalle direttive
di cui all’articolo 1, paragrafo 2 della (...) direttiva [98/8] e successive
modifiche, ai fini di tali direttive.

GRUPPO 1: Disinfettanti e biocidi in generale

(...)

Tipo di prodotto 2: Disinfettanti per aree private e aree sanitarie pubbliche
ed altri biocidi

Prodotti usati per la disinfezione dell’aria, di superfici, materiali,
attrezzature e mobilio non utilizzati in contatto diretto con alimenti
destinati al consumo umano o animale in aree private, pubbliche e industriali,
compresi gli ospedali, nonché prodotti usati come alghicidi.

I settori di impiego comprendono, tra l’altro, piscine, acquari, acque per
impianti destinati al bagno ed altre; sistemi di condizionamento; muri e
pavimenti di strutture sanitarie e di altro tipo; gabinetti chimici, acque di
scarico, rifiuti di ospedali, il suolo o altre superfici (nei campi da
gioco)».  
  
---|---  
  
7

|

Ai sensi dell’articolo 16, paragrafo 2, della direttiva 98/8, la Commissione
doveva avviare un programma di lavoro in due fasi per procedere all’esame
sistematico di tutti i principi attivi dei biocidi già in commercio alla data
del 14 maggio 2000 (in prosieguo: i «principi attivi esistenti»).  
  
---|---  
  
8

|

La prima fase di tale programma, attuata con il regolamento (CE) n. 1896/2000
della Commissione, del 7 settembre 2000, concernente la prima fase del
programma di cui all’articolo 16, paragrafo 2, della direttiva 98/8 (GU L 228,
pag. 6), aveva lo scopo di identificare i principi attivi esistenti e di
specificare quelli che occorre esaminare per un’eventuale iscrizione nei tre
allegati della direttiva 98/8, cioè l’allegato I, intitolato «Elenco dei
principi attivi con indicazione dei requisiti stabiliti a livello comunitario
per poterli includere tra i biocidi», l’allegato I A, intitolato «Elenco dei
principi attivi con indicazione dei requisiti stabiliti a livello comunitario
per poterli includere tra i biocidi a basso rischio», e l’allegato I B,
intitolato «Elenco delle sostanze di base con indicazione dei requisiti
stabiliti a livello comunitario». A tale riguardo, il regolamento n. 1896/2000
precisa le modalità in applicazione delle quali i produttori, i responsabili
della formulazione e le associazioni, nonché gli Stati membri informano la
Commissione della loro intenzione di chiedere l’inserimento di tali principi
attivi esistenti in uno dei summenzionati allegati della direttiva 98/8.  
  
---|---  
  
9

|

La seconda fase di detto programma, attuata con il regolamento (CE) n.
2032/2003 della Commissione, del 4 novembre 2003, relativo alla seconda fase
del programma decennale di cui all’articolo 16, paragrafo 2, della direttiva
98/8, e recante modificazione del regolamento n. 1896/2000 (GU L 307, pag. 1),
ulteriormente sostituito dal regolamento (CE) n. 1451/2007 della Commissione,
del 4 dicembre 2007, concernente la seconda fase del programma di lavoro
decennale di cui all’articolo 16, paragrafo 2, della direttiva 98/8 (GU L 325,
pag. 3), ha portato all’iscrizione, nell’allegato I del regolamento n.
2032/2003, dell’elenco dei principi attivi esistenti che devono essere oggetto
di esame e all’esame progressivo di essi.  
  
---|---  
  
Il regolamento n. 1896/2000

10

|

L’articolo 3 del regolamento n. 1896/2000, intitolato «Identificazione dei
principi attivi esistenti», al paragrafo 1 enuncia quanto segue:

«Ciascun produttore di un principio attivo esistente immesso in commercio per
essere utilizzato nei biocidi identifica tale principio facendo pervenire alla
Commissione le informazioni al riguardo, specificate nell’allegato I, entro 18
mesi dall’entrata in vigore del presente regolamento. La presente disposizione
non si applica ai principi attivi esistenti che non si trovano più sul mercato
successivamente al 13 maggio 2000 in quanto tali o contenuti in biocidi.

(...)».  
  
---|---  
  
11

|

L’articolo 4, paragrafo 1, di detto regolamento, intitolato «Notifica di
principi attivi esistenti» prevede:

«I produttori, i responsabili della formulazione e le associazioni che
intendono chiedere l’inserimento nell’allegato I o nell’allegato I A della
direttiva [98/8] di un principio attivo esistente in uno o più tipi di
prodotti sono tenuti a notificare tale principio attivo alla Commissione,
trasmettendole le informazioni di cui all’allegato II del presente regolamento
entro 18 mesi dalla sua entrata in vigore.

(...)».  
  
---|---  
  
Il regolamento n. 1451/2007

12

|

L’articolo 3, paragrafi 1 e 2, del regolamento n. 1451/2007, intitolato
«Principi attivi esistenti» stabilisce quanto segue:

«1. L’elenco di principi attivi identificati come principi attivi di biocidi
disponibili sul mercato prima del 14 maggio 2000, per scopi diversi da quelli
di cui all’articolo 2, paragrafo 2, lettere c) e d), della direttiva [98/8], è
riportato nell’allegato I.

2\. L’elenco completo dei principi attivi esistenti da esaminare nell’ambito
del programma di riesame è riportato nell’allegato II».  
  
---|---  
  
13

|

L’articolo 4, paragrafo 1, di tale regolamento, intitolato «Non iscrizione»,
stabilisce quanto segue:

«Fatti salvi gli articoli 5 e 6 del presente regolamento e il paragrafo 2 del
presente articolo, non sono più immessi in commercio i biocidi che contengono
principi attivi che non figurano nell’allegato II del presente regolamento o
nell’allegato I o I A della direttiva [98/8].

Nel caso di un principio attivo iscritto nell’allegato II del presente
regolamento, il primo comma si applica anche a tale principio relativamente a
qualunque tipo di prodotto non elencato in detto allegato».  
  
---|---  
  
Il diritto nazionale

14

|

La direttiva 98/8 è stata trasposta in diritto tedesco dalla legge sui biocidi
(Biozidgesetz), del 20 giugno 2002 (BGBl. 2002 I, pag. 2076), ed attuata dalla
legge sui prodotti chimici (Chemikaliengesetz), del 2 luglio 2008 (BGBl. 2008
I, pag. 1146), come modificata dalla legge dell’11 agosto 2010 (BGBl. 2010 I,
pag. 1163; in prosieguo: il «ChemG»).  
  
---|---  
  
15

|

La definizione dei prodotti biocidi contenuta nell’articolo 2, paragrafo 1,
lettera a), della direttiva 98/8 è stata trasposta in diritto tedesco,
all’articolo 3b, paragrafo 1, punto 1, del ChemG.  
  
---|---  
  
16

|

Il giudice del rinvio constata di doversi fondare sull’interpretazione
dell’articolo 2, paragrafo 1, lettera a), della direttiva 98/8 ai fini
dell’interpretazione dell’articolo 3b, paragrafo 1, punto 1, del ChemG.  
  
---|---  
  
Causa principale e questioni pregiudiziali

17

|

Le parti nella causa principale sono imprese concorrenti nella
commercializzazione di alghicidi impiegati negli stagni, e in particolare
negli stagni artificiali nei giardini, nelle piscine naturali e nei laghetti
destinati alla balneazione.  
  
---|---  
  
18

|

La Tetra GmbH distribuisce in Germania un prodotto alghicida con il marchio
TetraPond AlgoRem, contenente dell’idrossicloruro di alluminio. Tale prodotto,
un idrossido di alluminio policationico solubile, una volta versato in acqua
forma, mediante idrolisi, un precipitato di idrossido di alluminio, che è
insolubile e pertanto chimicamente e biologicamente inerte, il quale assume la
forma di una rete che consente il raggruppamento delle alghe in superficie, la
«flocculazione», attraverso un processo meccanico e fisico, la
«coprecipitazione».  
  
---|---  
  
19

|

A parere del giudice del rinvio, l’idrossicloruro di alluminio, è stato
identificato come «principio attivo esistente», ai sensi dell’articolo 3 del
regolamento n. 1896/2000 ed è iscritto all’allegato I del regolamento n.
1451/2007. Al contrario, poiché tale principio attivo non era stato notificato
ai sensi dell’articolo 4 del regolamento n. 1896/2000, esso non è stato
inserito nell’allegato II del regolamento n. 1451/2007 ed è quindi venuta meno
la sua idoneità ad essere commercializzato come principio attivo biocido, ai
sensi dell’articolo 4, paragrafo 1, di quest’ultimo regolamento.  
  
---|---  
  
20

|

Nel contesto di un’azione per concorrenza sleale proposta dinanzi al
Landgericht Hamburg, la Söll GmbH sostiene che, in applicazione dell’articolo
4, paragrafo 1, del regolamento n. 1451/2007, il prodotto di cui trattasi non
poteva essere commercializzato.  
  
---|---  
  
21

|

La Tetra GmbH sostiene, per contro, che il prodotto che commercializza non può
essere considerato un biocida ai sensi della direttiva 98/8 poiché, se è vero
che il prodotto, una volta versato nell’acqua di uno stagno, produce una
reazione chimica di idrolisi, tuttavia ciò non ha alcun effetto chimico sulle
alghe, che si limitano a flocculare e non vengono distrutte, eliminate, rese
innocue o combattute in qualsiasi altro modo. Al contrario, secondo detta
società, le alghe rimangono vive in tale condizione e continuano normalmente
la loro fotosintesi. Se non venissero rimosse meccanicamente dall’acqua, le
alghe vivrebbero nello stagno.  
  
---|---  
  
22

|

In considerazione di tali elementi e pur propendendo per l’interpretazione
proposta dalla convenuta nella causa principale, il Landgericht Hamburg ha
deciso di sospendere la decisione e di sottoporre alla Corte le questioni
pregiudiziali seguenti:

|

«1)

|

Se, per qualificare un prodotto come “biocida” ai sensi dell’articolo 2,
paragrafo 1, lettera a), della direttiva 98/8, sia necessario un effetto
biologico o chimico diretto del prodotto sull’organismo nocivo stesso, al fine
di distruggerlo, eliminarlo, renderlo innocuo, impedirne l’azione o esercitare
altro effetto di controllo, o se sia sufficiente, al riguardo, già un effetto
indiretto su tale organismo.  
  
---|---  
  
2)

|

Nel caso in cui la Corte di giustizia, per qualificare un prodotto come
“biocida” ai sensi dell’articolo 2, paragrafo 1, lettera a), della direttiva
98/8, ritenga sufficiente già un effetto biologico o chimico indiretto
sull’organismo nocivo: quali requisiti debba soddisfare l’effetto indiretto
biologico o chimico di un prodotto sull’organismo nocivo al fine di poter
classificare tale prodotto come biocida ai sensi dell’articolo 2, paragrafo 1,
lettera a), della direttiva 98/8, o se un qualsivoglia effetto indiretto sia
sufficiente a fondare la qualità di biocida».  
  
---|---  
  
Sulle questioni pregiudiziali

23

|

Con le sue due questioni, che è opportuno esaminare congiuntamente, il giudice
del rinvio chiede, in sostanza, se la nozione di «biocidi», di cui
all’articolo 2, paragrafo 1, lettera a), della direttiva 98/8 debba essere
interpretata nel senso che comprende i prodotti contenenti principi attivi
che, per la loro modalità d’azione specifica, agiscono, chimicamente o
biologicamente, sugli organismi nocivi bersaglio solo in modo indiretto e, in
tal caso, quali siano i requisiti a cui deve essere assoggettata tale azione.  
  
---|---  
  
24

|

In via preliminare, occorre rilevare che l’articolo 2, paragrafo 1, lettera
a), primo comma, della direttiva 98/8 struttura la definizione dei biocidi
intorno a tre elementi cumulativi. Tale disposizione precisa anzitutto che
tali prodotti devono contenere un «principio attivo», come definito al
paragrafo 1, lettera d), di tale articolo. Essa identifica poi le finalità di
tali prodotti rinviando, in particolare, ad un elenco esauriente, contenuto
nell’allegato V della direttiva 98/8 dei diversi tipi di biocidi. Infine, tale
disposizione stabilisce che la modalità d’azione di tali prodotti deve essere
chimica o biologica.  
  
---|---  
  
25

|

Per quanto riguarda più particolarmente il secondo elemento di tale
definizione, oggetto della prima domanda di pronuncia pregiudiziale,
l’articolo 2, paragrafo 1, lettera a), primo comma, della direttiva 98/8
dispone che siffatti prodotti devono essere «destinati a distruggere,
eliminare, rendere innocui, impedire l’azione o esercitare altro effetto di
controllo su qualsiasi organismo nocivo». A tale proposito, occorre
sottolineare, come ha rilevato l’avvocato generale al paragrafo 31 delle sue
conclusioni, che vi sono talune divergenze tra le diverse versioni
linguistiche di tale disposizione. Così, talune versioni, in particolare in
lingua tedesca, francese e olandese, suggeriscono che i biocidi dovrebbero
essere destinati ad avere un’azione diretta sugli organismi nocivi bersaglio.
Al contrario, altre versioni, in particolare quella in lingua inglese,
spagnola e italiana, si riferiscono, in termini più ampi, anche ad un effetto
di controllo di tali organismi da parte dei biocidi.  
  
---|---  
  
26

|

Secondo giurisprudenza costante, in caso di divergenza tra le diverse versioni
linguistiche di un testo dell’Unione, la disposizione di cui trattasi deve
essere interpretata in funzione segnatamente dell’economia generale e della
finalità della normativa di cui costituisce un elemento (v. sentenza 16 giugno
2011, Laki, C-351/10, Racc. pag. I-5495, punto 39, e giurisprudenza ivi
citata).  
  
---|---  
  
27

|

A tale proposito, risulta dal quarto considerando della direttiva 98/8 che il
quadro normativo relativo alla commercializzazione dei biocidi si prefigge «un
elevato livello di protezione delle persone, degli animali e dell’ambiente».
Orbene, tale livello di protezione rischierebbe di essere seriamente rimesso
in discussione se la qualifica di biocidi dovesse essere riservata ai soli
prodotti contenenti uno o più principi attivi e svolgenti un’azione chimica o
biologica diretta sugli organismi nocivi bersaglio e dovesse in tal modo
escludere i prodotti contenenti anch’essi uno o più principi attivi, ma che
esercitano solo un’azione chimica o biologica indiretta su detti organismi.
Infatti, la stessa presenza del principio attivo in quanto tale in un prodotto
come quello di cui alla causa principale può comportare un rischio per
l’ambiente, indipendentemente dalla questione se tale sostanza agisca in modo
diretto o indiretto sugli organismi bersaglio.  
  
---|---  
  
28

|

Inoltre, risulta dall’elencazione delle finalità dei prodotti biocidi
effettuata all’articolo 2, paragrafo 1, lettera a), primo comma, della
direttiva 98/8 che il legislatore dell’Unione ha inteso includere tutti i
prodotti contenenti uno o più principi attivi e con una modalità d’azione
chimica o biologica, poiché sono destinati ad avere un effetto inibitore sugli
organismi nocivi bersaglio. La gradazione nella descrizione delle finalità di
detti prodotti effettuata in tale disposizione, che va dalla distruzione degli
organismi nocivi alla prevenzione del loro insorgere ed ancor più il fatto che
tale disposizione riguarda, in definitiva, i prodotti che agiscono in
qualsiasi modo contro tali organismi nocivi, confermano che è sufficiente un
simile effetto di detto prodotto anche solo limitato alla possibilità di
esercitare un miglior controllo sugli organismi nocivi bersaglio o a
facilitarne l’eliminazione. Tale interpretazione della nozione di «biocidi»
discende altresì dalla nozione di «principio attivo», come definita
all’articolo 2, paragrafo 1, lettera d), della direttiva 98/8.  
  
---|---  
  
29

|

Nel caso di un prodotto alghicida, come quello di cui alla causa principale,
occorre rilevare, alla luce degli elementi contenuti nel fascicolo che, da un
lato, quando il prodotto è versato in acqua, si produce un’azione chimica,
cioè un’idrolisi. Dall’altro lato, tale idrolisi determina la formazione di un
precipitato destinato, in seguito, a raggruppare le alghe alla superficie
dell’acqua con un’azione meccanica e fisica, la flocculazione, che ne consente
l’espulsione dall’acqua. Così, se è vero che l’azione chimica del principio
attivo di cui alla causa principale non combatte direttamente le alghe,
cionondimeno contribuisce alla loro espulsione dall’acqua.  
  
---|---  
  
30

|

Alla luce dello stretto legame esistente tra l’azione chimica e i suoi
effetti, consistente nell’esercitare un miglior controllo sugli organismi
nocivi bersaglio, un prodotto come quello di cui alla causa principale deve
essere considerato come destinato ad agire chimicamente su tali organismi.  
  
---|---  
  
31

|

Alla luce di quanto precede, occorre rispondere alle questioni poste
dichiarando che la nozione di «biocidi» di cui all’articolo 2, paragrafo 1,
lettera a), della direttiva 98/8 dev’essere interpretata nel senso che
comprende anche i prodotti che agiscono in modo solo indiretto sugli organismi
nocivi bersaglio, in quanto contengano uno o più principi attivi che attuano
un’azione, chimica o biologica, che fa parte integrante di una catena di
causalità il cui obiettivo è inibire la formazione di detti organismi.  
  
---|---  
  
Sulle spese

32

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

La nozione di «biocidi» di cui all’articolo 2, paragrafo 1, lettera a), della
direttiva 98/8/CE del Parlamento europeo e del Consiglio, del 16 febbraio
1998, relativa all’immissione sul mercato dei biocidi, dev’essere interpretata
nel senso che comprende anche i prodotti che agiscono in modo solo indiretto
sugli organismi nocivi bersaglio, in quanto contengano uno o più principi
attivi che attuano un’azione, chimica o biologica, che fa parte integrante di
una catena di causalità il cui obiettivo è inibire la formazione di detti
organismi.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

