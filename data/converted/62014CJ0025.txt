

SENTENZA DELLA CORTE (Quinta Sezione)

17 dicembre 2015 ( * )

«Rinvio pregiudiziale — Articolo 56 TFUE — Libera prestazione dei servizi —
Principi di parità di trattamento e di non discriminazione — Obbligo di
trasparenza — Ambito di applicazione di tale obbligo — Contratti collettivi
nazionali — Regime di tutela sociale complementare al regime generale —
Designazione ad opera delle parti sociali di un organismo assicuratore
incaricato della gestione di tale regime — Estensione di tale regime mediante
decreto ministeriale a tutti i lavoratori subordinati e datori di lavoro della
categoria di attività interessata — Limitazione nel tempo degli effetti di una
decisione pregiudiziale della Corte di giustizia»

Nelle cause riunite C‑25/14 e C‑26/14,

aventi ad oggetto due domande di pronuncia pregiudiziale proposte dal Conseil
d’État (Consiglio di Stato, Francia), ai sensi dell’articolo 267 TFUE, con
decisioni del 30 dicembre 2013, pervenute in cancelleria il 20 gennaio 2014,
nei procedimenti

Union des syndicats de l’immobilier (UNIS)

contro

Ministre du Travail, de l’Emploi et de la Formation professionnelle et du
Dialogue social,

Syndicat national des résidences de tourisme (SNRT) e altri, (C‑25/14)

e

Beaudout Père et Fils SARL

contro

Ministre du Travail, de l’Emploi et de la Formation professionnelle et du
Dialogue social,

Confédération nationale de la boulangerie et boulangerie-pâtisserie française,

Fédération générale agro‑alimentaire – CFDT e altri, (C‑26/14)

LA CORTE (Quinta Sezione),

composta da T. von Danwitz, presidente della Quarta Sezione, facente funzione
di presidente della Quinta Sezione, D. Šváby (relatore), A. Rosas, E. Juhász e
C. Vajda, giudici,

avvocato generale: N. Jääskinen

cancelliere: V. Tourrès, amministratore

vista la fase scritta del procedimento e in seguito all’udienza del 22 gennaio
2015,

considerate le osservazioni presentate:

—

|

per l’Union des syndicats de l’immobilier (UNIS), da C. Bertrand e F.
Blancpain, avocats;  
  
---|---  
  
—

|

per la Beaudout Père et Fils SARL, da F. Uroz e P. Praliaud, avocats;  
  
---|---  
  
—

|

per il Syndicat national des résidences de tourisme (SNRT) e altri, da J.-J.
Gatineau, avocat;  
  
---|---  
  
—

|

per la Confédération nationale de la boulangerie et boulangerie-pâtisserie
française, da D. Le Prado e J. Barthélémy, avocats;  
  
---|---  
  
—

|

per la Fédération générale agroalimentaire – CFDT e altri, da O. Coudray,
avocat;  
  
---|---  
  
—

|

per il governo francese, da D. Colas, R. Coesme e F. Gloaguen, in qualità di
agenti;  
  
---|---  
  
—

|

per il governo belga, da M. Jacobs, L. Van den Broeck e J. Van Holm, in
qualità di agenti;  
  
---|---  
  
—

|

per la Commissione europea, da A. Tokár e O. Beynet, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 19
marzo 2015,

ha pronunciato la seguente

Sentenza

1

|

Le domande di pronuncia pregiudiziale vertono sull’interpretazione
dell’articolo 56 TFUE.  
  
---|---  
  
2

|

Tali domande sono state poste nell’ambito di due procedimenti distinti
proposti dall’Union des syndicats de l’immobilier (UNIS) e dalla Beaudout Père
et Fils SARL tendenti all’annullamento di due decreti del Ministre du Travail,
de l’Emploi et de la Formation professionnelle et du Dialogue social (Ministro
del Lavoro, dell’Impiego, della Formazione professionale e del Dialogo
sociale) recanti estensione a tutti i lavoratori dipendenti e datori di lavoro
della categoria di attività interessata degli accordi collettivi che designano
un istituto di previdenza quale unico organismo di gestione di uno o più
regimi di previdenza complementari o di rimborso delle spese sanitarie.  
  
---|---  
  
Contesto normativo

3

|

Ai sensi dell’articolo L. 911-1 del codice della previdenza sociale (code de
la sécurité sociale), nella versione applicabile ai procedimenti principali,
le garanzie collettive di cui beneficiano i lavoratori dipendenti a
integrazione di quelle risultanti dall’organizzazione della previdenza sociale
possono essere determinate, in particolare, mediante contratti o accordi
collettivi. Conformemente all’articolo L. 911-2 di tale codice, tali garanzie
collettive possono riguardare la copertura dei rischi per l’integrità fisica
della persona o relativi alla maternità, oltre alle coperture derivanti
dall’organizzazione della previdenza sociale. Ai sensi dell’articolo L. 2262-1
del codice del lavoro (code du travail), nella versione applicabile a tali
procedimenti, l’applicazione di contratti e accordi collettivi è, in linea di
principio, obbligatoria per i firmatari o per i membri delle organizzazioni o
gruppi firmatari. L’articolo L. 911-3 del codice della previdenza sociale
prevede, tuttavia, che essi possano essere estesi mediante un decreto del
ministro competente.  
  
---|---  
  
4

|

Detto codice del lavoro, in particolare i suoi articoli L. 2261-15, L.
2261-16, L. 2261‑19, L. 2261-24, L. 2261-27 e D. 2261-3, disciplina tale
procedura di estensione.  
  
---|---  
  
5

|

Ne risulta che i contratti di categoria e gli accordi professionali o
interprofessionali stipulati in commissione paritaria nonché le relative
appendici e clausole aggiuntive possono essere oggetto, in determinate
condizioni, di un’estensione mediante decreto del ministro competente
finalizzata a renderli obbligatori per tutti i lavoratori dipendenti e i
datori di lavoro compresi nell’ambito di applicazione del contratto o
dell’accordo di cui trattasi. Una procedura del genere può essere avviata su
richiesta di un’organizzazione rappresentativa dei lavoratori dipendenti o dei
datori di lavoro parte della commissione paritaria all’interno della quale
sono stati conclusi tale contratto o tale accordo, ovvero su iniziativa del
ministro del lavoro.  
  
---|---  
  
6

|

Tale procedura conduce alla pubblicazione di un avviso sulla Gazzetta
ufficiale della repubblica francese, che indica il luogo in cui il contratto o
l’accordo in questione sono stati depositati e invita le organizzazioni e le
persone interessate a presentare le proprie osservazioni nel termine di
quindici giorni da tale pubblicazione. La Commissione nazionale per la
contrattazione collettiva dev’essere stata precedentemente consultata ed aver
emesso un parere motivato favorevole. In caso di opposizione motivata da parte
di almeno due organizzazioni di datori di lavoro o due organizzazioni di
lavoratori dipendenti rappresentate nell’ambito di detta commissione, il
ministro può consultare nuovamente tale commissione in modo circostanziato e
decidere quindi in merito all’estensione alla luce del nuovo parere che essa
dovrà emettere.  
  
---|---  
  
7

|

Conformemente all’articolo L. 912-1 del codice della previdenza sociale, nella
sua versione applicabile ai procedimenti principali, qualora i contratti
collettivi che prevedono garanzie di cui beneficiano i lavoratori dipendenti
dispongano una mutualizzazione dei rischi presso uno o più organismi abilitati
ad intervenire in qualità di organismi assicuratori, ai quali aderiscono
obbligatoriamente le imprese che rientrano nell’ambito di applicazione di tali
accordi, essi devono contenere una clausola che preveda il riesame, al massimo
ogni cinque anni, delle modalità di organizzazione della mutualizzazione dei
rischi.  
  
---|---  
  
I procedimenti principali e le questioni pregiudiziali

8

|

Per quanto attiene alla causa C‑25/14, il Conseil d’État (Consiglio di Stato)
espone che le clausole aggiuntive n. 48, del 23 novembre 2010, e n. 49 e n.
50, del 17 maggio 2011, del contratto collettivo nazionale dell’immobiliare
hanno istituito un regime previdenziale a copertura dei rischi di decesso,
inabilità al lavoro e invalidità e un regime complementare di rimborso delle
spese sanitarie per tutti i lavoratori dipendenti della categoria di attività
interessata.  
  
---|---  
  
9

|

L’articolo 17 della clausola aggiuntiva n. 48, del 23 novembre 2010, designa
l’Institution de prévoyance de groupe Mornay (IPGM) quale unico organismo
assicuratore di tali due regimi.  
  
---|---  
  
10

|

Con decreto del 13 luglio 2011, il Ministro del Lavoro, dell’Occupazione e
della Sanità ha reso obbligatorie le suddette clausole aggiuntive per tutti i
lavoratori dipendenti e i datori di lavoro di tale categoria di attività.  
  
---|---  
  
11

|

Con ricorso proposto il 23 settembre 2011, l’UNIS ha chiesto l’annullamento di
tale decreto ministeriale, per il motivo, in particolare, che l’IPGM sarebbe
stato designato quale unico organismo assicuratore di detti regimi senza che
fosse stato rispettato l’obbligo di trasparenza risultante dai principi di non
discriminazione in ragione della nazionalità e di parità di trattamento
derivanti dall’articolo 56 TFUE.  
  
---|---  
  
12

|

Secondo il giudice del rinvio, l’IGPM, benché non abbia fini di lucro e agisca
in base al principio di solidarietà, deve essere considerato come un’impresa
che esercita un’attività economica, che è stata scelta dalle parti sociali fra
altre imprese con cui essa è in concorrenza sul mercato dei servizi
previdenziali.  
  
---|---  
  
13

|

Per quanto attiene alla causa C‑26/14, tale giudice espone che la clausola
aggiuntiva n. 83, del 24 aprile 2006, al contratto collettivo nazionale delle
imprese di panificazione e pasticceria (imprese artigiane) ha istituito un
regime di rimborso complementare delle spese sanitarie per tutti i lavoratori
dipendenti della categoria di attività interessata, sulla base di una
mutualizzazione dei rischi coperti e dell’adesione obbligatoria dei datori di
lavoro.  
  
---|---  
  
14

|

L’articolo 6 della clausola aggiuntiva n. 100 allo stesso contratto collettivo
designa l’AG2R Prévoyance, un istituto di previdenza, quale unico organismo
assicuratore di tale regime. Le prestazioni e i contributi relativi a detto
regime sono altresì fissati da una clausola aggiuntiva al contratto
collettivo.  
  
---|---  
  
15

|

Con decreto del 23 dicembre 2011, il Ministro del Lavoro, dell’Occupazione e
della Sanità ha reso obbligatoria la suddetta clausola aggiuntiva n. 100 per
tutti i lavoratori dipendenti e i datori di lavoro di tale categoria di
attività.  
  
---|---  
  
16

|

Riferendosi implicitamente ai punti da 59 a 65 della sentenza AG2R Prévoyance
(C‑437/09, EU:C:2011:112), che lasciava tale questione alla valutazione dei
giudici nazionali, il giudice del rinvio ritiene che l’AG2R Prevoyance,
sebbene non abbia fini di lucro e agisca in base al principio di solidarietà,
è stata liberamente scelta dalle parti sociali, in seguito a una trattativa
riguardante, in particolare le modalità del suo incarico, tra gli istituti di
previdenza, le mutue e le imprese di assicurazione che possono essere
designati per garantire la gestione di un regime complementare come quello di
cui trattasi. Tale istituto previdenziale deve, quindi, essere considerato
come un’impresa che esercita un’attività economica, che è stata scelta dalle
parti sociali fra altre imprese con cui essa è in concorrenza sul mercato dei
servizi previdenziali.  
  
---|---  
  
17

|

Tuttavia, sempre nell’ambito del medesimo riferimento implicito alla sentenza
AG2R Prévoyance (C‑437/09, EU:C:2011:112), il giudice del rinvio fa propria
l’analisi effettuata ai punti da 66 a 81 di tale sentenza e, di conseguenza,
considera che né la clausola aggiuntiva di cui trattasi, né il decreto di
estensione siano illegittimi alla luce degli articoli 102 TFUE e 106 TFUE.
Esso esclude, peraltro, in quanto priva di collegamento con tali articoli, la
censura vertente sull’assenza di una previa gara d’appalto per la designazione
dell’organismo assicuratore.  
  
---|---  
  
18

|

Per contro, il Conseil d’État (Consiglio di Stato) menziona, nelle due
ordinanze di rinvio, la sentenza Sporting Exchange (C‑203/08, EU:C:2010:307),
relativa alla concessione di un diritto esclusivo di gestire giochi d’azzardo.
Esso rileva che, conformemente al punto 47 di tale sentenza, l’obbligo di
trasparenza è una previa condizione obbligatoria del diritto di uno Stato
membro di attribuire ad un operatore economico il diritto esclusivo di
esercitare un’attività economica, indipendentemente dalla modalità di
selezione di tale operatore.  
  
---|---  
  
19

|

In tale contesto, lo stesso giudice s’interroga sulla questione se il rispetto
di tale obbligo costituisca una previa condizione obbligatoria anche nel caso
dell’estensione, da parte di uno Stato membro, a tutte le imprese di una
categoria di attività, di un accordo collettivo che affida ad un organismo
assicuratore unico, scelto dalle parti sociali, la gestione di un regime di
previdenza complementare a beneficio dei lavoratori dipendenti appartenenti a
tale categoria.  
  
---|---  
  
20

|

Di conseguenza, nei due procedimenti principali, il Conseil d’État (Consiglio
di Stato) ha deciso di sospendere il procedimento e di proporre alla Corte, in
ciascuno di essi, la medesima questione, così redatta:

«Se il rispetto dell’obbligo di trasparenza derivante dall’articolo 56 TFUE
sia una previa condizione obbligatoria rispetto all’estensione a tutte le
imprese di un settore, da parte di uno Stato membro, di un accordo collettivo
che attribuisce a un unico operatore, scelto dalle parti sociali, la gestione
di un regime di previdenza complementare obbligatoria istituito a favore dei
lavoratori dipendenti».  
  
---|---  
  
21

|

Con ordinanza del presidente della Corte del 29 gennaio 2014, le cause C‑25/14
e C‑26/14 sono state riunite ai fini delle fasi scritta ed orale del
procedimento, nonché della sentenza.  
  
---|---  
  
Sulla domanda di riapertura della fase orale

22

|

Con lettera pervenuta alla cancelleria della Corte l’8 aprile 2015, la
Confédération nationale de la boulangerie et boulangerie-pâtisserie française
ha chiesto la riapertura della fase orale. Essa sostiene, in sostanza, che
taluni argomenti, presentati come essenziali nell’ambito del presente rinvio
pregiudiziale, non sarebbero stati oggetto di dibattito tra gli interessati.
Si tratterebbe in particolare della questione se l’appalto di cui trattasi nei
procedimenti principali presenti un interesse transfrontaliero certo alla luce
delle sue caratteristiche nonché delle conseguenze connesse tanto al carattere
autogestito del regime complementare di cui al procedimento C‑26/14 quanto
alle modalità di conclusione di un accordo collettivo e ai poteri di cui
dispone il ministro competente riguardo all’estensione di un tale accordo per
quanto riguarda la valutazione da svolgere in merito all’esistenza di
un’eventuale restrizione alla libera prestazione dei servizi e alla possibile
giustificazione di una restrizione siffatta.  
  
---|---  
  
23

|

A tale riguardo si deve rilevare che, conformemente all’articolo 83 del
regolamento di procedura della Corte, essa può, in qualsiasi momento, sentito
l’avvocato generale, disporre la riapertura della fase orale del procedimento,
in particolare qualora ritenga di non essere sufficientemente edotta ovvero
che la causa debba essere decisa sulla base di un argomento che non sia stato
oggetto di dibattito tra le parti o gli interessati di cui all’articolo 23
dello Statuto della Corte di giustizia dell’Unione europea.  
  
---|---  
  
24

|

Nella fattispecie, la Corte, sentito l’avvocato generale, ritiene di disporre
di tutti gli elementi necessari per risolvere le questioni sollevate e che
tali elementi siano stati dibattuti tra le parti.  
  
---|---  
  
25

|

La domanda della Confédération nationale de la boulangerie et boulangerie-
pâtisserie française deve, quindi, essere respinta.  
  
---|---  
  
Sulle questioni pregiudiziali

26

|

Con la sua questione in ciascuna delle domande di pronuncia pregiudiziale, il
Conseil d’État (Consiglio di Stato) chiede, in sostanza, se l’obbligo di
trasparenza derivante dall’articolo 56 TFUE, si applichi all’estensione a
tutti i lavoratori dipendenti e ai datori di lavoro di una categoria di
attività, da parte di uno Stato membro, di un accordo collettivo concluso
dalle organizzazioni rappresentative dei lavoratori dipendenti e dei datori di
lavoro per una categoria di attività, che attribuisce a un unico operatore
economico, scelto dalle parti sociali, la gestione di un regime di previdenza
complementare obbligatoria istituito a favore dei lavoratori dipendenti.  
  
---|---  
  
27

|

In limine, si deve osservare, in primo luogo che, per quanto riguarda le
prestazioni di servizi che comportano un intervento delle autorità nazionali,
come l’attribuzione di una concessione di servizi, l’obbligo di trasparenza si
applica non a qualsiasi operazione ma solo a quelle che presentano un
interesse transfrontaliero certo, in ragione del fatto che esse possono
interessare operatori economici stabiliti in Stati membri diversi da quello a
cui appartiene l’autorità che le attribuisce (v. per analogia, in particolare,
sentenza SECAP e Santorso, C‑147/06 e C‑148/06, EU:C:2008:277, punto 24).  
  
---|---  
  
28

|

A tal riguardo, occorre rilevare che il giudice del rinvio non ha indicato gli
elementi necessari a consentire alla Corte di verificare se, nei procedimenti
principali, sussista un interesse transfrontaliero certo. Orbene, occorre
ricordare che, come risulta dall’articolo 94 del regolamento di procedura, la
Corte deve poter trovare in una domanda di pronuncia pregiudiziale
un’illustrazione degli elementi di fatto su cui sono basate le questioni
nonché del legame esistente segnatamente fra tali elementi e dette questioni.
Di conseguenza, la constatazione degli elementi necessari per consentire di
valutare la sussistenza di un interesse transfrontaliero certo, così come, in
via generale, tutte le constatazioni cui spetta ai giudici nazionali procedere
e dalle quali dipende l’applicabilità di un atto di diritto derivato o di
diritto primario dell’Unione, dovrebbero essere effettuate prima di adire la
Corte (v. sentenza Azienda sanitaria locale n. 5 Spezzino e a., C‑113/13,
EU:C:2014:2440, punto 47).  
  
---|---  
  
29

|

Tuttavia, in considerazione dello spirito di cooperazione che informa i
rapporti fra i giudici nazionali e la Corte nell’ambito del procedimento in
via pregiudiziale, la mancanza di siffatte previe constatazioni da parte del
giudice del rinvio relativamente all’esistenza di un eventuale interesse
transfrontaliero certo non conduce necessariamente all’irricevibilità della
domanda se la Corte, alla luce degli elementi risultanti dal fascicolo,
ritiene di essere in grado di fornire una risposta utile al giudice del
rinvio. Siffatta ipotesi ricorre, segnatamente, quando l’ordinanza di rinvio
contiene elementi pertinenti sufficienti per valutare l’eventuale sussistenza
di tale interesse (sentenza SC Enterprise Focused Solutions, C‑278/14,
EU:C:2015:228, punto 19 e giurisprudenza ivi citata).  
  
---|---  
  
30

|

L’esistenza di un interesse transfrontaliero certo deve essere valutata sulla
base di tutti i criteri rilevanti, quali l’importanza economica dell’appalto,
il luogo della sua esecuzione e le sue caratteristiche tecniche, tenendo conto
delle caratteristiche proprie dell’appalto in questione (v. in tal senso, in
particolare, sentenza Belgacom, C‑221/12, EU:C:2013:736, punto 29 e
giurisprudenza ivi citata).  
  
---|---  
  
31

|

Per quanto attiene all’esistenza di un interesse transfrontaliero certo, si
deve rilevare che le osservazioni delle parti interessate lasciano apparire
divergenze in merito a tale questione.  
  
---|---  
  
32

|

Di conseguenza, la risposta fornita dalla Corte è data unicamente con la
riserva che possa essere constatato dal giudice del rinvio un interesse
transfrontaliero certo nel procedimento principale (sentenza SC Enterprise
Focused Solutions, C‑278/14, EU:C:2015:228, punto 19 e giurisprudenza ivi
citata). Le considerazioni che seguono sono, quindi, enunciate, su riserva che
la concessione del diritto di gestione di ciascun regime previdenziale
complementare di cui ai procedimenti principali, per tutti i lavoratori
dipendenti e i datori di lavoro che rientrano nelle categorie di attività
interessate, presenti un interesse transfrontaliero certo, circostanza che
spetta, tuttavia, al giudice del rinvio verificare.  
  
---|---  
  
33

|

In secondo luogo, si deve rilevare che, qualora un’autorità pubblica renda
vincolante per tutti i lavoratori dipendenti e i datori di lavoro di una
categoria di attività, un accordo collettivo che designa un organismo unico
incaricato della gestione di un regime di previdenza complementare
obbligatoria per un periodo determinato, tale decisione vincola altresì coloro
che, non essendo membri di un’organizzazione firmataria, non sono stati
rappresentati durante le trattative e la conclusione dell’accordo in
questione.  
  
---|---  
  
34

|

In terzo luogo, è per effetto di detta decisione che sorge un diritto
esclusivo in capo a tale organismo (v., in tal senso, sentenza Albany,
C‑67/96, EU:C:1999:430, punto 90). Tale decisione di estensione ha l’effetto
di escludere operatori stabiliti in altri Stati membri e che sarebbero
potenzialmente interessati a esercitare tale attività di gestione (v., per
analogia, sentenza Sporting Exchange, C‑203/08, EU:C:2010:307, punto 47).  
  
---|---  
  
35

|

In quarto luogo, la creazione di un diritto esclusivo da parte dell’autorità
pubblica implica, in linea di principio, il rispetto dell’obbligo di
trasparenza (v., in tal senso, sentenza Sporting Exchange, C‑203/08,
EU:C:2010:307, punto 47). L’esercizio, da parte di tale autorità, del suo
potere di estendere il carattere vincolante di un accordo collettivo recante
designazione di un organismo unico per la gestione di un regime di previdenza
complementare esige, quindi, che gli operatori potenzialmente interessati
diversi da quello che è stato designato, abbiano previamente avuto l’occasione
di far conoscere il loro interesse a fornire una tale gestione e che la
designazione dell’operatore incaricato della gestione di tale regime
complementare sia avvenuta in totale imparzialità.  
  
---|---  
  
36

|

Per quanto riguarda la questione posta, risulta che, in un meccanismo come
quello di cui trattasi, è l’intervento di un’autorità pubblica a essere
all’origine di un diritto esclusivo e che deve quindi, in linea di principio,
avere luogo nel rispetto dell’obbligo di trasparenza derivante dall’articolo
56 TFUE.  
  
---|---  
  
37

|

A tale proposito, si deve rilevare che l’oggetto della decisione di estensione
di cui ai procedimenti principali, vale a dire un accordo concluso in seguito
a trattative collettive tra organizzazioni rappresentative di datori di lavoro
e lavoratori dipendenti di una categoria di attività, non ha la conseguenza di
sottrarre tale decisione ai requisiti di trasparenza derivanti dall’articolo
56 TFUE.  
  
---|---  
  
38

|

Risulta dalla giurisprudenza che l’obbligo di trasparenza deriva dai principi
di uguaglianza e di non discriminazione, il cui rispetto è imposto dalla
libera prestazione dei servizi garantita dall’articolo 56 TFUE. Infatti, in
mancanza di qualsiasi trasparenza, l’affidamento a un’impresa con sede nello
Stato membro nel quale si svolge la procedura di aggiudicazione, costituisce
una disparità di trattamento che produce effetti a danno di tutte le imprese
potenzialmente interessate con sede in altri Stati membri, poiché esse non
hanno avuto alcuna effettiva possibilità di manifestare il proprio interesse e
tale disparità di trattamento costituisce, in sostanza, una discriminazione
indiretta in base alla nazionalità, vietata, in linea di principio, ai sensi,
segnatamente, dell’articolo 56 TFUE (v. in tal senso, in particolare, sentenze
Coname, C‑231/03, EU:C:2005:487, punti da 17 a 19, e Belgacom, C‑221/12,
EU:C:2013:736, punto 37 e giurisprudenza ivi citata).  
  
---|---  
  
39

|

Senza necessariamente imporre di procedere a una gara d’appalto, l’obbligo di
trasparenza comporta un livello di pubblicità adeguato che consenta, da un
lato, un’apertura alla concorrenza e, dall’altro, il controllo
dell’imparzialità della procedura di aggiudicazione (v. in tal senso, in
particolare, sentenza Engelmann, C‑64/08, EU:C:2010:506, punto 50 e
giurisprudenza ivi citata).  
  
---|---  
  
40

|

Si deve ricordare che la questione proposta in ciascuna delle due cause
riguarda solo la decisione con la quale un’autorità pubblica decide di
estendere un accordo collettivo a tutti i lavoratori dipendenti e i datori di
lavoro di una categoria di attività. I diritti dei datori di lavoro che non
hanno partecipato alla conclusione di tale accordo sono, quindi, interessati
solo da tale estensione.  
  
---|---  
  
41

|

In linea di principio, quindi, uno Stato membro può creare un diritto
esclusivo in favore di un operatore economico rendendo obbligatorio per tutti
i lavoratori dipendenti e i datori di lavoro di una categoria di attività, un
accordo collettivo che affida a tale operatore, scelto dalle parti sociali, la
gestione di un regime di previdenza complementare obbligatoria istituito in
favore dei lavoratori dipendenti di tale settore, solo qualora la decisione di
estensione dell’accordo collettivo recante designazione di un organismo come
gestore unico intervenga a condizione che sia rispettato l’obbligo di
trasparenza.  
  
---|---  
  
42

|

Orbene, a tale proposito, si deve constatare, da un lato, che né il giudice
del rinvio né il governo francese hanno evocato possibili giustificazioni alla
circostanza che il diritto esclusivo di gestione di un regime di previdenza
complementare sia attribuito senza alcuna forma di pubblicità.  
  
---|---  
  
43

|

Nella specie, il governo francese sostiene che modalità quali quelle che
riguardano l’adozione dei decreti di estensione di cui ai procedimenti
principali rispettano l’obbligo di trasparenza.  
  
---|---  
  
44

|

Come ricordato al punto 39 della presente sentenza, senza necessariamente
comportare un obbligo di procedere a una gara d’appalto, tale obbligo implica
un livello di pubblicità adeguato che consenta, da un lato, un’apertura alla
concorrenza e, dall’altro, il controllo dell’imparzialità della procedura di
aggiudicazione.  
  
---|---  
  
45

|

Orbene, né la circostanza che i contratti e gli accordi collettivi, e le loro
clausole aggiuntive, siano oggetto di deposito presso un’autorità
amministrativa e possano essere consultati su Internet, né la pubblicazione
sulla Gazzetta ufficiale di un avviso secondo cui è prevista una procedura di
estensione di una tale clausola aggiuntiva, né la possibilità per ogni
interessato di far conoscere le sue osservazioni in seguito a tale
pubblicazione, presentano, anche considerati nel loro complesso, un livello
adeguato di pubblicità che consente di assicurare che gli operatori
interessati possano, conformemente agli obiettivi dell’obbligo di trasparenza,
manifestare il loro interesse quanto alla gestione del regime di previdenza di
cui ai procedimenti principali, prima che la decisione di estensione
intervenga in tutta imparzialità. Infatti, gli interessati dispongono solo di
un termine di quindici giorni per presentare le proprie osservazioni, il che è
sensibilmente inferiore ai termini previsti, fatti salvi i casi di urgenza,
dagli articoli 38, 59 e 65 della direttiva 2004/18/CE del Parlamento europeo e
del Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi (GU
L 134, pag. 114, e rettifica GU 2004, L 351, pag. 44), come modificata dal
regolamento (UE) n. 1251/2011 della Commissione, del 30 novembre 2011 (GU L
319, p. 43), che non è applicabile nel caso di specie ma che può servire come
quadro di riferimento a tale proposito. Inoltre, secondo le osservazioni
presentate dal governo francese durante l’udienza dinanzi alla Corte, il
ministro competente si limita a un mero controllo di legittimità. Risulta,
dunque, che l’esistenza di un’offerta più vantaggiosa di cui una persona
interessata informerebbe detto ministro, non può impedire l’estensione di tale
accordo, circostanza che spetta al giudice del rinvio verificare.  
  
---|---  
  
46

|

Alla luce di tutte le considerazioni che precedono, si deve rispondere alla
questione posta in ciascuno dei due procedimenti che l’obbligo di trasparenza
derivante dall’articolo 56 TFUE osta all’estensione a tutti i lavoratori
dipendenti e ai datori di lavoro di una categoria di attività, da parte di uno
Stato membro, di un accordo collettivo concluso dalle organizzazioni
rappresentative dei lavoratori dipendenti e dei datori di lavoro per una
categoria di attività, che attribuisce a un unico operatore economico, scelto
dalle parti sociali, la gestione di un regime di previdenza complementare
obbligatoria istituito a favore dei lavoratori dipendenti, senza che la
normativa nazionale preveda una pubblicità adeguata che consenta all’autorità
pubblica competente di tenere pienamente conto delle informazioni presentate
relative all’esistenza di un’offerta più vantaggiosa.  
  
---|---  
  
Sulla limitazione nel tempo degli effetti della presente sentenza

47

|

Nelle sue osservazioni il governo francese chiede alla Corte di limitare nel
tempo gli effetti della presente sentenza, qualora essa dovesse ritenere che
misure di pubblicità come quelle relative all’adozione dei decreti di
estensione di cui ai procedimenti principali non soddisfino i requisiti
derivanti dall’obbligo di trasparenza. Tale limitazione dovrebbe consentire a
tali decreti di estensione di continuare a produrre i loro effetti fino allo
scadere del periodo in corso, quale previsto dai regimi di cui trattasi, e
alla presente sentenza di produrre effetti applicabili solo agli accordi
collettivi analoghi estesi successivamente ad essa.  
  
---|---  
  
48

|

Tale governo sostiene, da un lato, che rimettere in discussione l’obbligo
generalizzato di sottoscrivere un contratto presso un organismo unico
designato dalle parti sociali nell’ambito di regimi di previdenza
complementari esistenti avrebbe gravi conseguenze, poiché oltre ai 142000 e ai
117476 lavoratori dipendenti dei settori immobiliare e della pasticceria,
riguarderebbe circa 2400000 lavoratori dipendenti di tutti i settori
professionali. Infatti, ne deriverebbe un pregiudizio al principio della
mutualizzazione dei rischi, così com’è stato messo in atto, particolarmente
importante nell’ambito di tali regimi caratterizzati da un alto livello di
solidarietà, circostanza che pregiudicherebbe tanto il loro equilibrio
finanziario quanto le garanzie che essi prevedono. Di conseguenza, una
siffatta messa in discussione pregiudicherebbe la copertura di cui dispongono
attualmente i lavoratori dipendenti interessati nell’ambito di tali regimi.
Inoltre, essa potrebbe generare un importante contezioso dinanzi ai giudici
nazionali.  
  
---|---  
  
49

|

Dall’altro lato, gli attori interessati avrebbero agito in buona fede, nel
massimo rispetto della normativa nazionale in vigore, segnatamente quanto
all’obbligo di riesame periodico, al massimo ogni cinque anni, degli accordi
di designazione di un organismo gestore e nell’ignoranza che l’obbligo di
trasparenza non fosse stato rispettato.  
  
---|---  
  
50

|

A tale proposito, si deve rilevare che, secondo una giurisprudenza costante,
solo in via eccezionale la Corte può essere indotta a limitare la possibilità
per gli interessati di far valere una disposizione da essa interpretata onde
rimettere in discussione rapporti giuridici costituiti in buona fede (v., in
particolare, sentenza Transportes Jordi Besora, C‑82/12, EU:C:2014:108, punto
41 e giurisprudenza ivi citata). Per applicare tale giurisprudenza nel
contesto dei procedimenti principali è necessario, tuttavia, prendere in conto
le specificità del diritto degli appalti pubblici e la situazione molto
particolare di cui ai suddetti procedimenti principali.  
  
---|---  
  
51

|

Infatti, in materia di appalti pubblici, gli articoli 2 quinquies e 2 septies
della direttiva 89/665/CEE del Consiglio, del 21 dicembre 1989, che coordina
le disposizioni legislative, regolamentari e amministrative relative
all’applicazione delle procedure di ricorso in materia di aggiudicazione degli
appalti pubblici di forniture e di lavori (GU L 395, pag. 33), come modificata
dalla direttiva 2007/66/CE del Parlamento europeo e del Consiglio, dell’11
dicembre 2007 (GU L 335, pag. 31), letti alla luce dei considerando da 25 a 27
della direttiva 2007/66, consentono agli Stati membri di limitare, a talune
condizioni, la possibilità di proporre ricorsi contro contratti conclusi in
violazione del diritto dell’Unione (v., in tal senso, sentenza MedEval,
C‑166/14, EU:C:2015:779, punti 34 e 35). Ne deriva che, in determinate
circostanze, l’interesse che sussiste a evitare un’incertezza giuridica può
giustificare di far prevalere la stabilità di situazioni contrattuali già in
esecuzione sul rispetto del diritto dell’Unione.  
  
---|---  
  
52

|

Nella specie, il mantenimento degli effetti delle decisioni di estensione di
cui ai procedimenti principali si giustifica, soprattutto, alla luce della
situazione dei lavoratori dipendenti e dei datori di lavoro che hanno
sottoscritto, sulla base dei contratti collettivi estesi in questione, un
contratto di previdenza complementare che rientra in un contesto
particolarmente sensibile. Poiché tali lavoratori dipendenti e tali datori di
lavoro non erano stati direttamente coinvolti nella procedura di estensione si
deve constatare che essi hanno sottoscritto obblighi contrattuali che
accordano loro garanzie di previdenza complementari, fondandosi su una
situazione giuridica che la Corte ha precisato, per quanto riguarda la portata
concreta dell’obbligo di trasparenza derivante dall’articolo 56 TFUE, solo con
la presente sentenza.  
  
---|---  
  
53

|

Nel contesto concreto dei procedimenti principali, si deve considerare che gli
effetti della presente sentenza non riguarderanno gli accordi collettivi
recanti designazione di un organismo unico per la gestione di un regime di
previdenza complementare che sono stati resi obbligatori per tutti i
lavoratori dipendenti e i datori di lavoro di una categoria di attività, da
parte di un’autorità pubblica, prima della data di pronuncia della presente
sentenza, fatti salvi i ricorsi giurisdizionali proposti prima di tale data.  
  
---|---  
  
Sulle spese

54

|

Nei confronti delle parti nei procedimenti principali la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

L’obbligo di trasparenza derivante dall’articolo 56 TFUE osta all’estensione a
tutti i lavoratori dipendenti e ai datori di lavoro di una categoria di
attività, da parte di uno Stato membro, di un accordo collettivo concluso
dalle organizzazioni rappresentative dei lavoratori dipendenti e dei datori di
lavoro per un settore determinato, che attribuisce a un unico operatore
economico, scelto dalle parti sociali, la gestione di un regime di previdenza
complementare obbligatoria istituito a favore dei lavoratori dipendenti, senza
che la normativa nazionale preveda una pubblicità adeguata che consenta
all’autorità pubblica competente di tenere pienamente conto delle informazioni
presentate relative all’esistenza di un’offerta più vantaggiosa.  
  
---|---  
|

Gli effetti della presente sentenza non riguardano gli accordi collettivi
recanti designazione di un organismo unico per la gestione di un regime di
previdenza complementare che sono stati resi obbligatori per tutti i
lavoratori dipendenti e i datori di lavoro di una categoria di attività, da
parte di un’autorità pubblica, prima della data di pronuncia della presente
sentenza, fatti salvi i ricorsi giurisdizionali proposti prima di tale data.  
  
---|---  
|

Firme  
  
---|---  
  
* * *

( * ) Lingua processuale: il francese.

