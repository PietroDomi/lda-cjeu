  
  
SENTENZA DELLA CORTE (Terza Sezione)

1o marzo 2012 ( *1 )

«Direttiva 96/9/CE — Tutela giuridica delle banche di dati — Diritto d’autore
— Calendari degli incontri dei campionati di calcio»

Nella causa C-604/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Court of Appeal (England & Wales)
(Civil Division) (Regno Unito), con decisione del 10 dicembre 2010, pervenuta
in cancelleria il 21 dicembre 2010, nel procedimento

Football Dataco Ltd,

Football Association Premier League Ltd,

Football League Ltd,

Scottish Premier League Ltd,

Scottish Football League,

PA Sport UK Ltd

contro

Yahoo! UK Ltd,

Stan James (Abingdon) Ltd,

Stan James plc,

Enetpulse ApS,

LA CORTE (Terza Sezione),

composta dal sig. K. Lenaerts (relatore), presidente di sezione, dai sigg. J.
Malenovský, E. Juhász, G. Arestis e D. Šváby, giudici,

avvocato generale: sig. P. Mengozzi

cancelliere: sig.ra L. Hewlett, amministratore principale

vista la fase scritta del procedimento e in seguito all’udienza del 27 ottobre
2011,

considerate le osservazioni presentate:

—

|

per la Football Dataco Ltd, la Football Association Premier League Ltd, la
Football League Ltd, la Scottish Premier League Ltd, la Scottish Football
League e la PA Sport UK Ltd, da J. Mellor, QC, e da S. Levine, L. Lane e R.
Hoy, barristers,  
  
---|---  
  
—

|

per la Yahoo! UK Ltd, la Stan James (Abingdon) Ltd, la Stan James plc e la
Enetpulse ApS, da D. Alexander e R. Meade, QC, e da P. Roberts e P. Nagpal,
barristers,  
  
---|---  
  
—

|

per il governo del Regno Unito, da L. Seeboruth, in qualità di agente,
assistito da S. Malynicz, barrister,  
  
---|---  
  
—

|

per il governo italiano, da G. Palmieri, in qualità di agente, assistita da S.
Fiorentino, avvocato dello Stato,  
  
---|---  
  
—

|

per il governo maltese, da A. Buhagiar e G. Kimberley, in qualità di agenti,  
  
---|---  
  
—

|

per il governo portoghese, da A. P. Barros nonché da L. Inez Fernandes e P.
Mateus Calado, in qualità di agenti,  
  
---|---  
  
—

|

per il governo finlandese, da J. Heliskoski, in qualità di agente,  
  
---|---  
  
—

|

per la Commissione europea, da J. Samnadda e T. van Rijn, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 15
dicembre 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione della
direttiva 96/9/CE del Parlamento europeo e del Consiglio, dell’11 marzo 1996,
relativa alla tutela giuridica delle banche di dati (GU L 77, pag. 20).  
  
---|---  
  
2

|

Tale domanda è stata presentata nell’ambito di una controversia insorta tra la
Football Dataco Ltd, la Football Association Premier League Ltd, la Football
League Ltd, la Scottish Premier League Ltd, la Scottish Football League e la
PA Sport UK Ltd (in prosieguo, congiuntamente: la «Football Dataco e a.»), da
un lato, e la Yahoo! UK Ltd, la Stan James (Abingdon) Ltd, la Stan James plc e
la Enetpulse ApS (in prosieguo, congiuntamente: la «Yahoo e a.»), dall’altro,
avente ad oggetto i diritti di proprietà intellettuale che le prime vantano
sui calendari degli incontri dei campionati di calcio inglese e scozzese.  
  
---|---  
  
Contesto normativo

Il diritto internazionale

3

|

Collocato nella sezione dedicata al diritto d’autore e ai diritti connessi,
l’articolo 10, paragrafo 2, dell’Accordo sugli aspetti dei diritti di
proprietà intellettuale attinenti al commercio, che costituisce l’allegato 1 C
dell’Accordo che istituisce l’Organizzazione mondiale del commercio, firmato a
Marrakech il 15 aprile 1994, approvato con la decisione 94/800/CE del
Consiglio, del 22 dicembre 1994, relativa alla conclusione a nome della
Comunità europea, per le materie di sua competenza, degli Accordi dei
negoziati multilaterali dell’Uruguay Round (1986-1994) (GU L 336, pag. 1),
così dispone:

«Le compilazioni di dati o altro materiale, in forma leggibile da una macchina
o in altra forma, che a causa della selezione o della disposizione del loro
contenuto costituiscono creazioni intellettuali sono protette come tali. La
protezione, che non copre i dati o il materiale stesso, non pregiudica diritti
d’autore eventualmente esistenti sui dati o sul materiale».  
  
---|---  
  
4

|

L’articolo 5 del Trattato dell’Organizzazione mondiale della proprietà
intellettuale (OMPI) sul diritto d’autore, adottato a Ginevra il 20 dicembre
1996, relativo alla «[c]ompilazione di dati (banche dati)», prevede quanto
segue:

«Le compilazioni di dati o altro materiale, in qualsiasi forma, che a causa
della selezione o della disposizione del loro contenuto costituiscono
creazioni intellettuali sono protette in quanto tali. La protezione non copre
i dati o il materiale stesso e non pregiudica i diritti d’autore eventualmente
esistenti sui dati o sul materiale contenuti nella compilazione».  
  
---|---  
  
Il diritto dell’Unione

5

|

I considerando 1, 2, 3, 4, 9, 10, 12, 15, 16, 18, 26, 27, 39 e 60 della
direttiva 96/9 così recitano:

|

«(1)

|

considerando che attualmente le banche di dati non sono sufficientemente
tutelate in tutti gli Stati membri dalle normative esistenti e che detta
tutela, ove esiste, assume connotazioni diverse;  
  
---|---  
  
(2)

|

considerando che simili differenze nella tutela giuridica delle banche di dati
assicurata dalle leggi degli Stati membri hanno effetti negativi e diretti sul
funzionamento del mercato interno per quanto riguarda le banche di dati, ed in
particolare sulla libertà per le persone fisiche e giuridiche di fornire beni
e servizi riguardanti le banche di dati in linea in base ad un regime
giuridico armonizzato in tutta la Comunità; che tali differenze rischiano di
aggravarsi con l’introduzione da parte degli Stati membri di nuove
disposizioni legislative in una materia che sta assumendo una dimensione
sempre più internazionale;  
  
---|---  
  
(3)

|

considerando che è opportuno eliminare le differenze esistenti che producono
distorsioni al funzionamento del mercato interno ed impedire che ne sorgano di
nuove, mentre non occorre eliminare o impedire che sorgano quelle differenze
che non pregiudicheranno il funzionamento del mercato interno oppure lo
sviluppo di un mercato dell’informazione all’interno della Comunità;  
  
---|---  
  
(4)

|

considerando che la tutela delle banche di dati sulla base del diritto
d’autore esiste in forme diverse negli Stati membri, in base alla legislazione
o alla giurisprudenza, e che la mancata armonizzazione dei diritti di
proprietà intellettuale può avere per effetto di ostacolare la libera
circolazione di beni o servizi all’interno della Comunità fintantoché esistano
differenze tra le varie legislazioni degli Stati membri per quanto riguarda la
portata e le condizioni della tutela dei diritti;  
  
---|---  
  
(…)

(9)

|

considerando che le banche di dati rappresentano uno strumento prezioso per lo
sviluppo di un mercato dell’informazione all’interno della Comunità e che tale
strumento sarà altresì utile in numerosi altri settori;  
  
---|---  
  
(10)

|

considerando che la crescita esponenziale, all’interno della Comunità e a
livello mondiale, della massa di informazioni prodotte ed elaborate
annualmente in tutti i settori commerciali e industriali richiede investimenti
nei sistemi avanzati di gestione dell’informazione in tutti gli Stati membri;  
  
---|---  
  
(…)

(12)

|

considerando che tale investimento nei moderni sistemi di memorizzazione e
gestione delle informazioni non sarà effettuato all’interno della Comunità a
meno che non venga introdotta una tutela giuridica stabile ed uniforme per
tutelare i costitutori di banche di dati;  
  
---|---  
  
(…)

(15)

|

considerando che i criteri da applicare per stabilire se una banca dati sia
protetta dal diritto d’autore dovranno limitarsi al fatto che la scelta o la
disposizione del contenuto della banca di dati costituisce una creazione
intellettuale, propria dell’autore; che questa protezione riguarda la
struttura della banca di dati;  
  
---|---  
  
(16)

|

considerando che non dovranno essere applicati altri criteri diversi da quello
di originalità, nel senso di creazione intellettuale, per stabilire se una
banca di dati sia tutelabile o meno in base al diritto d’autore, e in
particolare non dovrà essere effettuata alcuna valutazione della qualità o del
valore estetico della banca di dati;  
  
---|---  
  
(…)

(18)

|

considerando che la presente direttiva lascia impregiudicata la libertà degli
autori di decidere se, o in quale maniera, essi consentano l’inserimento di
loro opere in una banca di dati, in particolare se l’autorizzazione concessa è
esclusiva e non esclusiva; (…)  
  
---|---  
  
(…)

(26)

|

considerando che le opere tutelate dal diritto d’autore e le prestazioni
tutelate da alcuni diritti connessi che sono inserite in una banca di dati
beneficiano comunque dei rispettivi diritti esclusivi e non possono pertanto
essere inserite o riprodotte da una banca di dati senza l’autorizzazione del
titolare dei diritti o dei suoi aventi causa;  
  
---|---  
  
(27)

|

considerando che l’esistenza di un diritto separato nella scelta o nella
disposizione di opere e prestazioni in una banca di dati lascia impregiudicati
i diritti d’autore su tali opere e i diritti connessi sulle prestazioni
inserite in una banca di dati;  
  
---|---  
  
(…)

(39)

|

considerando che, oltre alla tutela del diritto d’autore per la scelta o la
disposizione originali del contenuto di una banca di dati, la presente
direttiva intende salvaguardare i costitutori di banche di dati dall’indebita
appropriazione dei risultati dell’investimento finanziario e professionale
effettuato per ottenere e raccogliere il contenuto proteggendo la totalità o
parti sostanziali della banca di dati da taluni atti commessi dall’utente o da
un concorrente;  
  
---|---  
  
(…)

(60)

|

considerando che taluni Stati membri tutelano attualmente mediante un regime
di diritto d’autore le banche di dati che non soddisfano i criteri per essere
ammesse alla tutela basata sul diritto d’autore previsti dalla presente
direttiva; che, anche se le banche di dati in questione sono tutelabili in
base al diritto previsto dalla presente direttiva di impedire l’estrazione e/o
il reimpiego non autorizzati del loro contenuto, la durata della tutela
accordata grazie a quest’ultimo diritto è sensibilmente inferiore a quella di
cui godono in base ai regimi nazionali attualmente in vigore; che
un’armonizzazione dei criteri applicati per stabilire se una banca di dati
sarà tutelata in base al diritto d’autore non può avere l’effetto di ridurre
la durata della tutela di cui attualmente godono i titolari dei diritti in
questione; che occorre prevedere una deroga in tal senso; che gli effetti di
tale deroga devono limitarsi al territorio degli Stati membri interessati».  
  
---|---  
  
6

|

Ai sensi dell’articolo 1, paragrafo 2, della direttiva 96/9:

«Ai fini della presente direttiva per “banca di dati” si intende una raccolta
di opere, dati o altri elementi indipendenti sistematicamente o metodicamente
disposti ed individualmente accessibili grazie a mezzi elettronici o in altro
modo».  
  
---|---  
  
7

|

Collocato nel capitolo II, intitolato «Diritto d’autore», l’articolo 3 della
direttiva 96/9, che definisce l’«[o]ggetto della tutela», così dispone:

«1. A norma della presente direttiva, le banche di dati che per la scelta o la
disposizione del materiale costituiscono una creazione dell’ingegno propria
del loro autore sono tutelate in quanto tali dal diritto d’autore. Per
stabilire se alle banche dati possa essere riconosciuta tale tutela non si
applicano altri criteri.

2\. La tutela delle banche di dati in base al diritto d’autore prevista dalla
presente direttiva non si estende al loro contenuto e lascia impregiudicati i
diritti esistenti su tale contenuto».  
  
---|---  
  
8

|

Collocato nel capitolo III, intitolato «Diritto “sui generis”», l’articolo 7
della direttiva 96/9, relativo all’«[o]ggetto della tutela», ai paragrafi 1 e
4, così dispone:

«1. Gli Stati membri attribuiscono al costitutore di una banca di dati il
diritto di vietare operazioni di estrazione e/o reimpiego della totalità o di
una parte sostanziale del contenuto della stessa, valutata in termini
qualitativi o quantitativi, qualora il conseguimento, la verifica e la
presentazione di tale contenuto attestino un investimento rilevante sotto il
profilo qualitativo o quantitativo.

(…)

4\. Il diritto di cui al paragrafo 1 si applica a prescindere dalla
tutelabilità della banca di dati a norma del diritto d’autore o di altri
diritti. (…)».  
  
---|---  
  
9

|

Collocato nel capitolo IV, intitolato «Disposizioni comuni», l’articolo 14
della direttiva 96/9 così dispone:

«1. La tutela prevista dalla presente direttiva per quanto riguarda il diritto
d’autore si applica anche alle banche di dati create prima della data di cui
all’articolo 16, paragrafo 1, che a tale data soddisfino i requisiti fissati
dalla presente direttiva in materia di tutela delle banche di dati in base al
diritto d’autore.

2\. In deroga al paragrafo 1, allorché alla data di pubblicazione della
presente direttiva una banca di dati tutelata mediante un regime di diritto
d’autore in uno Stato membro non soddisfa i criteri di ammissibilità alla
tutela in base al diritto d’autore previsti all’articolo 3, paragrafo 1, la
presente direttiva non ha l’effetto di ridurre in tale Stato membro il
restante periodo di tutela accordato in base al regime di cui sopra.

(...)».  
  
---|---  
  
10

|

La data di pubblicazione della direttiva 96/9 nella Gazzetta ufficiale delle
Comunità europee è il 27 marzo 1996.  
  
---|---  
  
11

|

Detta direttiva è stata trasposta nel Regno Unito mediante l’adozione del
regolamento del 1997 in materia di diritto d’autore e diritti sulle banche di
dati (Copyright and Rights in Databases Regulations 1997, SI 1997, n. 3032),
entrato in vigore il 1o gennaio 1998. Il testo delle disposizioni di tale
regolamento pertinenti ai fini della presente controversia è identico a quello
delle pertinenti disposizioni della menzionata direttiva.  
  
---|---  
  
Causa principale e questioni pregiudiziali

L’elaborazione dei calendari degli incontri dei campionati di calcio inglese e
scozzese

12

|

Ai termini della decisione di rinvio, in Inghilterra e in Scozia
l’elaborazione dei calendari annuali degli incontri dei campionati di calcio
avviene secondo regole e procedimenti nel complesso simili.  
  
---|---  
  
13

|

Essa presuppone l’osservanza di un certo numero di regole, le cosiddette
«regole d’oro», di cui le più importanti sono le seguenti:

|

—

|

nessuna squadra può disputare tre incontri consecutivi in casa o in trasferta;  
  
---|---  
  
—

|

nell’ambito di cinque incontri consecutivi nessuna squadra può disputare
quattro incontri in casa o quattro incontri in trasferta;  
  
---|---  
  
—

|

nella misura del possibile, ogni squadra dovrà aver disputato, in ogni momento
della stagione, un ugual numero di partite in casa e in trasferta, e  
  
---|---  
  
—

|

tutte le squadre dovrebbero disputare, nella misura del possibile, un ugual
numero di turni infrasettimanali in casa e in trasferta.  
  
---|---  
  
14

|

Il procedimento di elaborazione di un calendario del genere di quelli oggetto
della causa principale si articola in diverse fasi. La prima fase, che ha
inizio nel corso della stagione precedente, consiste nell’elaborazione, da
parte dei dipendenti delle federazioni professionali interessate, del
programma degli incontri dei campionati di Premier League e nel progetto del
calendario degli incontri degli altri campionati. Essa consiste nella
predisposizione di un elenco delle possibili date degli incontri in funzione
di una serie di parametri fondamentali (date di inizio e di fine della
stagione, numero di incontri da disputare, date riservate ad altri tornei
nazionali, europei o internazionali).  
  
---|---  
  
15

|

La seconda fase consiste nell’invio alle squadre interessate dei questionari
che precedono la fissazione del calendario e nell’analisi delle risposte a
tali questionari, in particolare le richieste «di data specifica» (richiesta
formulata da una squadra di disputare, in casa o in trasferta, l’incontro con
un’altra squadra programmato in una data precisa), le richieste «senza data
specifica» [richiesta di una squadra di disputare tale incontro tale giorno
della settimana a partire da tale ora (ad esempio, il sabato a partire dalle
13:30)], e le richieste di «abbinamento» (richieste di due o più squadre di
non giocare in casa nella stessa giornata). In ogni stagione vengono formulate
all’incirca 200 richieste.  
  
---|---  
  
16

|

La terza fase, che, nell’ambito dei campionati di calcio inglese, è affidata
al sig. Thompson, della società Atos Origin IT Services UK Ltd, consta di due
compiti, la «predisposizione delle sequenze» e gli «abbinamenti».  
  
---|---  
  
17

|

Il compito di predisposizione delle sequenze è finalizzato ad ottenere la
sequenza perfetta di incontri in casa e in trasferta per ogni squadra, tenendo
conto delle regole d’oro, di una serie di vincoli organizzativi e, per quanto
possibile, delle richieste formulate dalle squadre. Il sig. Thompson elabora
poi una griglia di abbinamenti in funzione delle richieste effettuate dalle
squadre. Egli inserisce progressivamente i nomi delle squadre in tale griglia
e cerca di trovare una soluzione per il maggior numero di casi problematici
sino ad ottenere un progetto di calendario soddisfacente. A tal fine, per
ottenere una versione leggibile del calendario, egli ricorre a un programma
verso cui trasferisce i dati della tabella di predisposizione delle sequenze e
della griglia degli abbinamenti.  
  
---|---  
  
18

|

La seconda fase, basata sulla cooperazione tra il sig. Thompson e i dipendenti
delle federazioni professionali interessate, consiste nel verificare il
contenuto del calendario degli incontri. Tale verifica viene svolta
manualmente, con l’aiuto di un programma per la soluzione dei problemi ancora
insoluti. Hanno poi luogo due riunioni, una del gruppo di lavoro sul
calendario e l’altra con i rappresentanti della polizia, volte a finalizzare
il contenuto del calendario. Per quanto riguarda la stagione 2008/2009, sono
state effettuate, in quest’ultima fase, 56 modifiche.  
  
---|---  
  
19

|

Secondo gli accertamenti di fatto compiuti dal giudice di primo grado,
riportati nella decisione di rinvio, il procedimento di elaborazione dei
calendari di calcio oggetto della causa principale non è meramente
meccanicistico o deterministico, bensì richiede impegno e competenze molto
significativi, al fine di soddisfare le varie esigenze presenti nel migliore
rispetto delle regole applicabili. Il lavoro necessario a tal fine non si
ridurrebbe all’applicazione di criteri fissi e sarebbe diverso, ad esempio,
dall’elaborazione di un elenco telefonico, in quanto richiederebbe, in ogni
fase, ponderazione e competenze, in particolare quando il programma
informatico non trova alcuna soluzione rispetto alle esigenze in gioco. Quanto
all’utilizzo parziale dell’elaborazione elettronica, essa non esclude affatto,
secondo quanto affermato dal sig. Thompson, la necessità di ponderazione
nonché un certo margine di discrezionalità.  
  
---|---  
  
Causa principale e questioni pregiudiziali

20

|

La Football Dataco e a. sostengono di disporre di un diritto «sui generis» ai
sensi dell’articolo 7 della direttiva 96/9, di un diritto d’autore ai sensi
dell’articolo 3 di tale direttiva, nonché di un diritto d’autore ai sensi
della normativa britannica sulla proprietà intellettuale, sui calendari degli
incontri dei campionati di calcio inglese e scozzese.  
  
---|---  
  
21

|

La Yahoo e a., contestando l’esistenza di una previsione legislativa di detti
diritti, sostengono di essere legittimati a fare uso di tali calendari
nell’ambito delle loro attività, senza l’obbligo di corrispondere alcun
compenso economico.  
  
---|---  
  
22

|

Il giudice in primo grado ha ritenuto che i calendari in questione possano
godere della tutela conferita dal diritto d’autore ai sensi dell’articolo 3
della direttiva 96/9, sulla base del rilievo che la loro elaborazione richiede
una parte sostanziale di lavoro creativo. Egli ha invece negato loro il
beneficio dei due altri diritti invocati.  
  
---|---  
  
23

|

Il giudice del rinvio ha confermato la sentenza di primo grado per quanto
riguarda l’esclusione, per i calendari oggetto della causa principale, della
tutela derivante dal diritto «sui generis» ex articolo 7 della direttiva 96/9.
Per contro, egli si interroga sulla loro tutelabilità in base al diritto
d’autore ai sensi dell’articolo 3 della medesima direttiva. Tale giudice
nutre, inoltre, dubbi circa la possibilità che tali calendari siano tutelati
dal diritto d’autore, sulla base della normativa britannica antecedente detta
direttiva, a condizioni diverse rispetto a quelle di cui al citato articolo 3.  
  
---|---  
  
24

|

Ciò premesso, la Court of Appeal (England & Wales) (Civil Division) ha deciso
di sospendere il procedimento e di sottoporre alla Corte le seguenti questioni
pregiudiziali:

|

«1)

|

Cosa debba essere inteso per “banche di dati che per la scelta o disposizione
del materiale costituiscono una creazione dell’ingegno propria del loro
autore” di cui all’articolo 3, paragrafo 1, della direttiva 96/9 (…) e, in
particolare:

|

a)

|

se debbano essere esclusi l’impegno intellettuale e le cognizioni applicate
nella creazione dei dati;  
  
---|---  
  
b)

|

se la “la scelta o la disposizione del materiale” includa l’attribuzione di
una significativa rilevanza ad elementi di dati preesistenti (come avviene
nella fissazione della data di un incontro di calcio), e;  
  
---|---  
  
c)

|

se la “creazione dell’ingegno propria del loro autore” presupponga un quid
pluris rispetto al dispiego di significativa attività e cognizioni da parte
dell’autore e, in caso affermativo, in cosa consista tale quid pluris.  
  
---|---  
  
2)

|

Se la direttiva precluda la sussistenza di diritti nazionali in materia di
diritto d’autore su banche dati diversi da quelli istituiti dalla direttiva
[96/9]».  
  
---|---  
  
Sulla prima questione pregiudiziale

25

|

Con la sua prima questione, il giudice del rinvio chiede, in sostanza,
l’interpretazione dell’articolo 3, paragrafo 1, della direttiva 96/9. In
particolare, egli chiede:

|

—

|

in primo luogo, se, nell’ambito di applicazione di tale disposizione, debbano
essere esclusi l’impegno intellettuale e le cognizioni destinati alla
creazione di dati;  
  
---|---  
  
—

|

in secondo luogo, se la «scelta o la disposizione» del materiale, ai sensi
della citata disposizione, includa l’attribuzione di una significativa
rilevanza ad elementi di dati preesistenti, e  
  
---|---  
  
—

|

in terzo luogo, se la nozione di «creazione dell’ingegno propria dell’autore»,
ai sensi della medesima disposizione, presupponga un quid pluris rispetto al
dispiego di significativa attività e cognizioni da parte dell’autore ed,
eventualmente, in cosa consista tale requisito supplementare.  
  
---|---  
  
26

|

In limine occorre, da un lato, ricordare che la Corte ha già avuto modo di
dichiarare che un calendario di incontri di un campionato di calcio
costituisce una «banca di dati», ai sensi dell’articolo 1, paragrafo 2, della
direttiva 96/9. La Corte ha ritenuto, in sostanza, che la combinazione della
data, dell’orario e dell’identità delle due squadre, quella ospitante e quella
ospite, relativi a un incontro di calcio, sia dotata di un valore informativo
autonomo tale da renderla un «elemento indipendente», ai sensi del citato
articolo 1, paragrafo 2, e che la disposizione, sotto forma di calendario,
delle date, degli orari e dei nomi delle squadre relativi ai vari incontri
delle giornate di un campionato di calcio soddisfa i requisiti di cui
all’articolo 1, paragrafo 2, attinenti alla disposizione sistematica o
metodica e all’accessibilità individuale dei dati contenuti nella base (v.
sentenza del 9 novembre 2004, Fixtures Marketing, C-444/02, Racc. pag.
I-10549, punti 33-36).  
  
---|---  
  
27

|

Dall’altro lato, emerge, tanto dal raffronto del tenore letterale,
rispettivamente, degli articoli 3, paragrafo 1, e 7, paragrafo 1, della
direttiva 96/9, quanto da quello di altre disposizioni o considerando della
stessa, segnatamente del suo articolo 7, paragrafo 4, e del suo considerando
39, che il diritto d’autore e il diritto «sui generis» costituiscono due
diritti indipendenti aventi oggetto e presupposti di applicazione differenti.  
  
---|---  
  
28

|

Di conseguenza, la circostanza che una «banca di dati», ai sensi dell’articolo
1, paragrafo 2, della direttiva 96/9, non soddisfi i requisiti per poter
godere della tutela in base al diritto «sui generis», ai sensi dell’articolo 7
della citata direttiva, come stabilito dalla Corte a proposito dei calendari
di incontri di calcio (sentenze del 9 novembre 2004, Fixtures Marketing,
C-46/02, Racc. pag. I-10365, punti 43-47; Fixtures Marketing, C-338/02, Racc.
pag. I-10497, punti 32-36, e Fixtures Marketing, C-444/02, cit., punti 48-52),
non significa automaticamente che questa stessa banca di dati non possa
neppure godere della tutela conferita dal diritto d’autore, ai sensi
dell’articolo 3 di detta direttiva.  
  
---|---  
  
29

|

Conformemente al paragrafo 1 di tale articolo 3, una «banca di dati», ai sensi
dell’articolo 1, paragrafo 2, della direttiva 96/9, è tutelata dal diritto
d’autore se, per la scelta o la disposizione del materiale, costituisce una
creazione dell’ingegno propria del suo autore.  
  
---|---  
  
30

|

In primo luogo, risulta dal combinato disposto dell’articolo 3, paragrafo 2, e
del considerando 15 della direttiva 96/9, che destinataria della tutela
conferita dal diritto d’autore prevista da tale direttiva è la «struttura»
della banca di dati, e non già il suo «contenuto» né, pertanto, gli elementi
costitutivi di quest’ultimo.  
  
---|---  
  
31

|

Del pari, come risulta dall’articolo 10, paragrafo 2, dell’Accordo sugli
aspetti dei diritti di proprietà intellettuale attinenti al commercio e
dall’articolo 5 del Trattato dell’OMPI sul diritto d’autore, la compilazione
di dati che, per effetto della selezione o della disposizione del loro
contenuto, costituisce una creazione intellettuale è protetta in quanto tale
dal diritto d’autore. Tale protezione non si estende, invece, ai dati stessi e
non pregiudica i diritti d’autore eventualmente esistenti su tali dati.  
  
---|---  
  
32

|

In tale contesto, le nozioni di «scelta» e di «disposizione», ai sensi
dell’articolo 3, paragrafo 1, della direttiva 96/9 riguardano,
rispettivamente, la selezione e la sistematizzazione dei dati con cui l’autore
della base conferisce a quest’ultima la sua struttura. Tali nozioni non
comprendono, invece, la creazione dei dati contenuti in tale base.  
  
---|---  
  
33

|

Di conseguenza, come affermano la Yahoo e a., i governi italiano, portoghese e
finlandese, al pari della Commissione europea, gli elementi indicati nella
prima questione, lettera a), sollevata dal giudice del rinvio e relativi
all’impegno intellettuale nonché al know-how destinati alla creazione di dati
non possono essere presi in considerazione per valutare se la banca di dati
che li contiene possa godere della tutela in base al diritto d’autore prevista
dalla direttiva 96/9.  
  
---|---  
  
34

|

Tale analisi è confermata dalla finalità della citata direttiva. Come si
ricava dai considerando 9, 10 e 12 della stessa, tale finalità consiste
nell’incentivare la creazione di sistemi di memorizzazione e gestione di dati
al fine di contribuire allo sviluppo del mercato delle informazioni in un
contesto caratterizzato da una crescita esponenziale della massa di
informazioni prodotte ed elaborate annualmente in tutti i settori di attività
(v. sentenze del 9 novembre 2004, Fixtures Marketing, C-46/02, cit., punto 33;
The British Horseracing Board e a., C-203/02, Racc. pag. I-10415, punto 30;
Fixtures Marketing, C-338/02, cit., punto 23, nonché Fixtures Marketing,
C-444/02, cit., punto 39), e non nel proteggere la creazione di elementi che
possano essere raccolti in una banca di dati.  
  
---|---  
  
35

|

Nella causa principale, occorre rilevare che i mezzi, in particolare
intellettuali, descritti dal giudice del rinvio, così come sono riportati ai
punti 14-18 supra, mirano, nell’ambito dell’organizzazione dei campionati in
questione, a determinare la data, l’orario e l’identità delle squadre relativi
a ciascun incontro di tali campionati, in funzione di un insieme di regole, di
parametri e di vincoli organizzativi, nonché delle specifiche richieste
formulate dalle squadre interessate (v. citate sentenze del 9 novembre 2004,
Fixtures Marketing, C-46/02, punto 41; Fixtures Marketing, C-338/02, punto 31,
e Fixtures Marketing, C-444/02, punto 47).  
  
---|---  
  
36

|

Come hanno sottolineato la Yahoo e a. e il governo portoghese, tali mezzi
riguardano la creazione dei dati stessi contenuti nella banca di dati de qua,
come ricordato al punto 26 supra (v. citate sentenze del 9 novembre 2004,
Fixtures Marketing, C-46/02, punto 42; Fixtures Marketing, C-338/02, punto 31,
e Fixtures Marketing, C-444/02, punto 47). Pertanto, alla luce di quanto
esposto al punto 32 supra, essi non presentano comunque alcuna rilevanza ai
fini della valutazione della questione se i calendari degli incontri di calcio
oggetto della causa principale possano godere della tutela conferita dal
diritto d’autore prevista dalla direttiva 96/9.  
  
---|---  
  
37

|

In secondo luogo, come risulta dal considerando 16 della direttiva 96/9, la
nozione di creazione dell’ingegno propria del suo autore rinvia al criterio di
originalità (v., in tal senso, sentenze del 16 luglio 2009, Infopaq
International, C-5/08, Racc. pag. I-6569, punti 35, 37 e 38; del 22 dicembre
2010, Bezpečnostní softwarová asociace, C-393/09, Racc. pag. I-13971, punto
45; del 4 ottobre 2011, Football Association Premier League e a., C-403/08 e
C-429/08, Racc. pag. I-9083, punto 97, nonché del 1o dicembre 2011, Painer,
C-145/10, Racc. pag. I-12533, punto 87).  
  
---|---  
  
38

|

Per quanto concerne la costituzione di una banca di dati, tale criterio di
originalità è soddisfatto quando, mediante la scelta o la disposizione dei
dati in essa contenuti, il suo autore esprima la sua capacità creativa con
originalità effettuando scelte libere e creative (v., per analogia, citate
sentenze Infopaq International, punto 45; Bezpečnostní softwarová asociace,
punto 50, e Painer, punto 89) ed imprime quindi il suo «tocco personale»
(sentenza Painer, cit., punto 92).  
  
---|---  
  
39

|

Al contrario, il criterio de quo non è soddisfatto quando la costituzione
della banca di dati sia dettata da considerazioni di carattere tecnico, da
regole o vincoli che non lasciano margine per la libertà creativa (v., per
analogia, citate sentenze Bezpečnostní softwarová asociace, punti 48 e 49,
nonché Football Association Premier League e a., punto 98).  
  
---|---  
  
40

|

Come risulta sia dall’articolo 3, paragrafo 1, sia dal considerando 16 della
direttiva 96/9, per valutare se una banca di dati possa godere della tutela in
base al diritto d’autore prevista da tale direttiva non sono applicabili
criteri diversi da quello di originalità.  
  
---|---  
  
41

|

Ne deriva, da un lato, che, purché la scelta o la disposizione dei dati – vale
a dire, in una fattispecie come quella oggetto della causa principale, quelli
riguardanti la data, l’orario e l’identità delle squadre relativi ai vari
incontri del campionato in questione (v. punto 26 supra) – sia espressione
originale dello spirito creativo dell’autore della banca di dati, ai fini
della valutazione della questione se detta banca di dati possa godere della
tutela conferita dal diritto d’autore prevista dalla direttiva 96/9 è
indifferente che tale scelta o tale disposizione includa, o meno,
l’attribuzione di una «significativa rilevanza» a detti dati, così come
indicato nella prima questione, lettera b), sollevata dal giudice del rinvio.  
  
---|---  
  
42

|

Dall’altro lato, il fatto che la costituzione della banca di dati abbia
richiesto, oltre alla creazione dei dati in essa contenuti, un dispiego di
attività e know-how significativi da parte del suo autore, così come indicato
nella lettera c) della questione medesima, non può, di per sé, giustificare la
sua tutela in base al diritto d’autore prevista dalla direttiva 96/9, qualora
tale attività e tale know-how non esprimano alcuna originalità nella scelta o
nella disposizione dei dati di cui trattasi.  
  
---|---  
  
43

|

Nella specie, spetta al giudice del rinvio valutare, alla luce degli elementi
di analisi suesposti, se i calendari degli incontri di calcio oggetto della
causa principale costituiscano banche di dati che soddisfino i requisiti
necessari per poter godere della tutela conferita dal diritto d’autore,
fissati all’articolo 3, paragrafo 1, della direttiva 96/9.  
  
---|---  
  
44

|

A tal riguardo, le modalità con cui vengono elaborati tali calendari, quali
descritte dal giudice del rinvio, se non sono associate ad elementi che
rappresentino originalità nella scelta o nella disposizione dei dati racchiusi
in tali calendari, non sono sufficienti affinché la banca di dati in questione
possa essere protetta attraverso il diritto d’autore previsto dall’articolo 3,
paragrafo 1, della direttiva 96/9.  
  
---|---  
  
45

|

Alla luce delle suesposte considerazioni, occorre rispondere alla prima
questione sollevata dichiarando che l’articolo 3, paragrafo 1, della direttiva
96/9 deve essere interpretato nel senso che una «banca di dati», ai sensi
dell’articolo 1, paragrafo 2, di tale direttiva, è protetta dal diritto
d’autore previsto dalla direttiva medesima a condizione che la scelta o la
disposizione dei dati in essa contenuti costituisca un’espressione originale
della libertà creativa del suo autore, valutazione, questa, che spetta al
giudice nazionale.  
  
---|---  
  
46

|

Di conseguenza:

|

—

|

l’impegno intellettuale e il know-how destinati alla creazione di detti dati
non sono rilevanti per stabilire se la relativa banca di dati possa godere
della tutela conferita da tale diritto;  
  
---|---  
  
—

|

a tal fine, è indifferente che la scelta o la disposizione di tali dati
includa, o meno, l’attribuzione agli stessi di una significativa rilevanza, e  
  
---|---  
  
—

|

il dispiego di attività e know-how significativi necessario ai fini della
costituzione di tale banca di dati non può, di per sé, giustificare una
siffatta tutela se non esprime alcuna originalità nella scelta o nella
disposizione dei dati ivi contenuti.  
  
---|---  
  
Sulla seconda questione pregiudiziale

47

|

Con la sua seconda questione, il giudice del rinvio chiede, in sostanza, se la
direttiva 96/9 debba essere interpretata nel senso che osti a una normativa
nazionale che accordi a banche di dati rientranti nella definizione contenuta
nel suo articolo 1, paragrafo 2, una tutela in base al diritto d’autore a
condizioni diverse da quelle previste dal suo articolo 3, paragrafo 1.  
  
---|---  
  
48

|

A tal proposito, occorre sottolineare che la direttiva 96/9, ai sensi dei suoi
primi quattro considerando, è volta ad eliminare le differenze esistenti tra i
diritti nazionali in materia di tutela giuridica delle banche di dati, in
particolare per quanto riguarda la portata e le condizioni della tutela
conferita dal diritto d’autore, e pregiudizievoli per il funzionamento del
mercato interno, la libera circolazione di beni o servizi all’interno
dell’Unione europea nonché lo sviluppo di un mercato dell’informazione
nell’ambito della stessa.  
  
---|---  
  
49

|

In tale contesto, l’articolo 3 della direttiva 96/9 procede, come si evince
dal considerando 60 di detta direttiva, a «un’armonizzazione dei criteri
applicati per stabilire se una banca di dati sarà tutelata in base al diritto
d’autore».  
  
---|---  
  
50

|

È pur vero, per quanto riguarda le banche di dati protette, alla data del 27
marzo 1996, da un regime nazionale di diritto d’autore che riconosce tutela in
base a criteri diversi da quelli di cui all’articolo 3, paragrafo 1, della
menzionata direttiva, che l’articolo 14, paragrafo 2, della direttiva 96/9
garantisce, nello Stato membro interessato, la durata della tutela
riconosciuta da detto regime. Tuttavia, fatta unicamente salva questa
disposizione transitoria, il citato articolo 3, paragrafo 1, osta a che una
normativa nazionale accordi a banche di dati rientranti nella definizione
contenuta nell’articolo 1, paragrafo 2, della citata direttiva, la tutela in
base al diritto d’autore a condizioni che si discostino dal requisito di
originalità previsto dal citato articolo 3, paragrafo 1.  
  
---|---  
  
51

|

Quanto ai considerando 18, 26 e 27 della direttiva 96/9, cui si richiamano la
Football Dataco e a., essi sottolineano la libertà di cui godono gli autori di
opere di decidere in merito all’inserimento delle stesse in una banca di dati,
nonché l’irrilevanza dell’inserimento di un’opera tutelata in una banca di
dati eventualmente protetta sui diritti che tutelano l’opera così inserita.
Essi non offrono, per contro, alcun sostegno ad un’interpretazione contraria a
quella esposta supra al punto precedente.  
  
---|---  
  
52

|

Alla luce delle considerazioni che precedono, occorre rispondere alla seconda
questione sollevata dichiarando che la direttiva 96/9 deve essere interpretata
nel senso che, fatta salva la disposizione transitoria contenuta nel suo
articolo 14, paragrafo 2, essa osta a una normativa nazionale che accordi a
banche di dati ricomprese nella definizione contenuta nel suo articolo 1,
paragrafo 2, una tutela in base al diritto d’autore a condizioni diverse da
quelle previste dal suo articolo 3, paragrafo 1.  
  
---|---  
  
Sulle spese

53

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|  |

1)

|

L’articolo 3, paragrafo 1, della direttiva 96/9/CE del Parlamento europeo e
del Consiglio, dell’11 marzo 1996, relativa alla tutela giuridica delle banche
di dati, deve essere interpretato nel senso che una «banca di dati», ai sensi
dell’articolo 1, paragrafo 2, di tale direttiva, è protetta dal diritto
d’autore previsto dalla direttiva medesima a condizione che la scelta o la
disposizione dei dati in essa contenuti costituisca un’espressione originale
della libertà creativa del suo autore, valutazione, questa, che spetta al
giudice nazionale.

Di conseguenza:

|

—

|

l’impegno intellettuale e il know-how destinati alla creazione di detti dati
non sono rilevanti per stabilire se la relativa banca di dati possa godere
della tutela conferita da tale diritto;  
  
---|---  
  
—

|

a tal fine, è indifferente che la scelta o la disposizione di tali dati
includa, o meno, l’attribuzione agli stessi di una significativa rilevanza, e  
  
---|---  
  
—

|

il dispiego di attività e know-how significativi necessario ai fini della
costituzione di tale banca di dati non può, di per sé, giustificare una
siffatta tutela se non esprime alcuna originalità nella scelta o nella
disposizione dei dati ivi contenuti.  
  
---|---  
|  |

2)

|

La direttiva 96/9 deve essere interpretata nel senso che, fatta salva la
disposizione transitoria contenuta nel suo articolo 14, paragrafo 2, essa osta
a una normativa nazionale che accordi a banche di dati ricomprese nella
definizione contenuta nel suo articolo 1, paragrafo 2, una tutela in base al
diritto d’autore a condizioni diverse da quelle previste dal suo articolo 3,
paragrafo 1.  
  
---|---  
|

Firme  
  
---|---  
  
* * *

( *1 ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

