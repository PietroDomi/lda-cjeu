

SENTENZA DELLA CORTE (Quinta Sezione)

1o marzo 2012 ( *1 )

«Libera circolazione delle merci — Restrizioni quantitative e misure di
effetto equivalente — Direttiva 89/106/CEE — Prodotti da costruzione — Norme
non armonizzate — Certificazioni di qualità — Requisiti relativi agli
organismi di certificazione»

Nella causa C-484/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Tribunal Supremo (Spagna), con decisione
del 14 settembre 2010, pervenuta in cancelleria il 7 ottobre 2010, nel
procedimento

Asociación para la Calidad de los Forjados (Ascafor),

Asociación de Importadores y Distribuidores de Acero para la Construcción
(Asidac),

contro

Administración del Estado,

Calidad Siderúrgica SL,

Colegio de Ingenieros Técnicos Industriales,

Asociación Española de Normalización y Certificación (AENOR),

Consejo General de Colegios Oficiales de Aparejadores y Arquitectos Técnicos,

Asociación de Investigación de las Industrias de la Construcción (Aidico)
Instituto Tecnológico de la Construcción,

Asociación Nacional Española de Fabricantes de Hormigón Preparado (Anefhop),

Ferrovial Agromán SA,

Agrupación de Fabricantes de Cemento de España (Oficemen),

Asociación de Aceros Corrugados Reglamentarios y su Tecnología y Calidad
(Acerteq),

LA CORTE (Quinta Sezione),

composta dal sig. M. Safjan, presidente di sezione, dai sigg. E. Levits
(relatore) e J.-J. Kasel, giudici,

avvocato generale: sig. Y. Bot

cancelliere: sig.ra M. Ferreira, amministratore principale

vista la fase scritta del procedimento e in seguito all’udienza del 5 ottobre
2011,

considerate le osservazioni presentate:

—

|

per l’Asociación para la Calidad de los Forjados (Ascafor) e per l’Asociación
de Importadores y Distribuidores de Acero para la Construcción (Asidac), da A.
Vázquez Guillén, procurador, assistito da J.M. Sala Arquer, abogado;  
  
---|---  
  
—

|

per la Calidad Siderúrgica SL, da M. del Valle Gili Ruiz, procuradora,
assistita da C. L. Rubio Soler, abogado;  
  
---|---  
  
—

|

per l’Asociación Española de Normalización y Certificación (AENOR), da L.
Cazorla González-Serrano, abogado;  
  
---|---  
  
—

|

per l’Asociación de Investigación de las Industrias de la Construcción
(Aidico) Instituto Tecnológico de la Construcción, da C. Tejada Marcelino,
procuradora, assistita da A. Albert Mora, abogado;  
  
---|---  
  
—

|

per l’Asociación Nacional Española de Fabricantes de Hormigón Preparado
(Anefhop), da C. Hidalgo Senén e E. Hidalgo Martínez, procuradores;  
  
---|---  
  
—

|

per l’Asociación de Aceros Corrugados Reglamentarios y su Tecnología y Calidad
(Acerteq), da R. Martínez Solís, abogada;  
  
---|---  
  
—

|

per il governo spagnolo, da S. Centino Huerta e B. Plaza Cruz, in qualità di
agenti;  
  
---|---  
  
—

|

per il governo olandese, da C.M. Wissels, in qualità di agente;  
  
---|---  
  
—

|

per la Commissione europea, da L. Banciella e G. Zavvos nonché da A. Alcover
San Pedro, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 34 TFUE e 36 TFUE.  
  
---|---  
  
2

|

Tale domanda è stata presentata nell’ambito di una controversia tra
l’Asociación para la Calidad de los Forjados (Ascafor) e l’Asociación de
Importadores y Distribuidores de Acero para la Construcción (Asidac), da un
lato, e l’Administración del Estado, la Calidad Siderúrgica SL, il Colegio de
Ingenieros Técnicos Industriales, l’Asociación Española de Normalización y
Certificación (AENOR), il Consejo General de Colegios Oficiales de
Aparejadores y Arquitectos Técnicos, l’Asociación de Investigación de las
Industrias de la Construcción (Aidico) Instituto Tecnológico de la
Construcción, l’Asociación Nacional Española de Fabricantes de Hormigón
Preparado (Anefhop), la Ferrovial Agromán SA, l’Agrupación de Fabricantes de
Cemento de España (Oficemen) e l’Asociación de Aceros Corrugados
Reglamentarios y su Tecnología y Calidad (Acerteq), dall’altro, in merito ad
una domanda diretta ad ottenere l’annullamento del regio decreto n. 1247/2008,
del 18 luglio 2008, recante approvazione del regolamento sul calcestruzzo
strutturale (EHE-08) (BOE n. 203, del 22 agosto 2008, pag. 35176).  
  
---|---  
  
Contesto normativo

Il diritto dell’Unione

3

|

La direttiva 89/106/CEE del Consiglio, del 21 dicembre 1988, relativa al
ravvicinamento delle disposizioni legislative, regolamentari e amministrative
degli Stati membri concernenti i prodotti da costruzione (GU 1989, L 40, pag.
12), come modificata dalla direttiva 93/68/CEE del Consiglio, del 22 luglio
1993 (GU L 220, pag. 1; in prosieguo: la «direttiva 89/106»), si applica, in
forza del suo articolo 1, paragrafo 1, ai «materiali da costruzione».  
  
---|---  
  
4

|

L’articolo 6, paragrafo 2, di tale direttiva così recita:

«Gli Stati membri consentono tuttavia che i prodotti non contemplati
dall’articolo 4, paragrafo 2, siano immessi sul mercato nel proprio
territorio, se soddisfano prescrizioni nazionali conformi al Trattato,
fintantoché le specificazioni [tecniche] europee di cui ai capitoli II e III
[non] dispo[rran]no diversamente (...)».  
  
---|---  
  
5

|

A termini dell’articolo 16 della suddetta direttiva:

«1. Se, per un determinato prodotto, non esistono le specificazioni tecniche
di cui all’articolo 4, lo Stato membro di destinazione, agendo a richiesta e
in singoli casi, considera come conformi alle disposizioni nazionali in vigore
i prodotti che hanno superato le prove e i controlli effettuati, nello Stato
membro di produzione, da un organismo riconosciuto secondo i metodi in vigore
nello Stato membro di destinazione o riconosciuti come equivalenti da tale
Stato membro.

2\. Lo Stato membro di produzione comunica allo Stato membro di destinazione,
la cui regolamentazione è applicabile alle prove ed ai controlli da
effettuare, quale organismo esso intenda riconoscere a tal fine. Lo Stato
membro di destinazione e lo Stato membro produttore si scambiano tutte le
informazioni necessarie. Finito tale scambio di informazioni lo Stato membro
produttore riconosce l’organismo in tal modo designato. Se uno Stato membro
nutre dubbi, esso provvede a motivarli ed a informarne la Commissione.

3\. Gli Stati membri provvedono a che gli organismi designati si forniscano
mutua assistenza.

4\. Qualora uno Stato membro constati che un organismo riconosciuto non
effettua i collaudi e i controlli regolarmente secondo le sue disposizioni
nazionali, esso lo comunica allo Stato membro in cui l’organismo è
riconosciuto. Quest’ultimo, entro un termine appropriato, informa lo Stato
membro che ha effettuato la comunicazione, circa i provvedimenti presi.
Qualora lo Stato membro che ha effettuato la comunicazione non ritenga
sufficienti detti provvedimenti, esso può vietare o subordinare a particolari
condizioni l’immissione sul mercato e l’utilizzazione del prodotto in
questione. Esso ne informa l’altro Stato membro e la Commissione».  
  
---|---  
  
6

|

L’articolo 17 della stessa direttiva dispone quanto segue:

«In applicazione della procedura di cui all’articolo 16, gli Stati membri di
destinazione attribuiscono alle relazioni e ai certificati di conformità
rilasciati dallo Stato membro produttore lo stesso valore dei documenti
nazionali corrispondenti».  
  
---|---  
  
7

|

Il capo VII della direttiva 89/106, intitolato «Organismi riconosciuti»,
contiene l’articolo 18, il cui paragrafo 2 così prevede:

«Gli organismi di certificazione, gli organismi d’ispezione ed i laboratori di
collaudo devono rispondere ai criteri di cui all’allegato IV».  
  
---|---  
  
8

|

L’allegato IV della direttiva 89/106 indica le condizioni minime che devono
soddisfare gli organismi di certificazione, gli organismi d’ispezione e i
laboratori di prove per essere riconosciuti ai sensi di tale direttiva.  
  
---|---  
  
Il diritto nazionale

9

|

Il regolamento sul calcestruzzo strutturale (EHE-08), approvato con il regio
decreto n. 1247/2008 (in prosieguo: il «regolamento sul calcestruzzo»),
stabilisce le specificazioni tecniche cui devono essere conformi i prodotti
relativi al calcestruzzo per essere utilizzati in Spagna nel settore delle
costruzioni.  
  
---|---  
  
10

|

Tale regolamento stabilisce anche le modalità di controllo delle
specificazioni tecniche da soddisfare.  
  
---|---  
  
11

|

Per quanto riguarda l’acciaio per armatura, l’articolo 87 del regolamento sul
calcestruzzo prevede due possibilità di attestare la conformità dei prodotti
alle specificazioni tecniche.  
  
---|---  
  
12

|

Da un lato, l’acciaio per armatura è considerato conforme agli standard di
qualità e sicurezza se dispone di una certificazione di qualità riconosciuta
ufficialmente in conformità all’allegato 19 di detto regolamento.  
  
---|---  
  
13

|

Dall’altro, in mancanza di una certificazione di qualità riconosciuta, la
conformità alle suddette specificazioni è accertata mediante la realizzazione
di prove e test al momento della ricezione di ciascun lotto di acciaio per
armatura.  
  
---|---  
  
14

|

Relativamente all’acciaio per armatura proveniente da uno Stato membro diverso
dal Regno di Spagna, l’articolo 4.1 del regolamento sul calcestruzzo prevede
quanto segue:

«Nell’ambito di applicazione del presente regolamento, possono essere
utilizzati prodotti da costruzione legalmente fabbricati o commercializzati
negli Stati membri dell’Unione europea (...) a condizione che siano conformi
alla normativa di tali Stati e garantiscano, nell’uso al quale sono destinati,
un livello di sicurezza equivalente a quello stabilito dal presente
regolamento.

Tale livello di equivalenza deve essere attestato conformemente alle
prescrizioni dell’articolo 4.2 ovvero, se del caso, all’articolo 16 della
direttiva 89/106/CEE (...).

(...).

Le certificazioni di qualità volontarie che agevolano l’osservanza delle
disposizioni del presente regolamento possono essere riconosciute dalle
amministrazioni pubbliche competenti nel settore delle costruzioni in ciascuno
Stato membro dello Spazio economico europeo e possono far riferimento al
progetto della struttura, ai prodotti, ai procedimenti di fabbricazione o alla
considerazione di criteri ambientali».  
  
---|---  
  
15

|

L’articolo 81 di tale regolamento, intitolato «Livelli di garanzia e
certificazioni di qualità», dispone quanto segue:

«La conformità dei prodotti e dei procedimenti di esecuzione ai requisiti
essenziali definiti dal presente regolamento presuppone che essi soddisfino
con un livello di garanzia sufficiente una serie di specificazioni.

[Gli Stati di produzione] hanno in ogni caso la facoltà di stabilire per i
[loro] prodotti e procedimenti un livello di garanzia superiore a quello
minimo prescritto, istituendo dei sistemi (come le certificazioni di qualità)
atti a certificare, sulla base di corrispondenti controlli, ispezioni e prove,
che i [loro] sistemi di qualità e i [loro] controlli di produzione soddisfano
i requisiti necessari per il rilascio di tali certificazioni.

(...) detti livelli di garanzia supplementari e superiori ai minimi
regolamentari possono essere dimostrati:

|

a)

|

mediante l’apposizione di una certificazione di qualità riconosciuta
ufficialmente, secondo la procedura prevista dall’allegato 19 del presente
regolamento, ovvero  
  
---|---  
  
b)

|

nel caso dei materiali prodotti nel cantiere o dei procedimenti ivi applicati,
mediante un sistema equivalente, convalidato e controllato sotto la
responsabilità della Dirección Facultativa, atto ad assicurare che essi
offrano garanzie equivalenti a quelle prescritte dall’allegato 19 per le
certificazioni di qualità riconosciute ufficialmente.  
  
---|---  
  
Il presente regolamento prevede l’applicazione di determinati criteri
particolari per la ricezione di tali prodotti e procedimenti che offrono un
livello di garanzia superiore attestato mediante una delle due procedure di
cui al comma precedente.

Il collaudo di accettazione può tener conto delle garanzie collegate al
possesso di una certificazione sempreché questa soddisfi talune condizioni.
Pertanto, sia nel caso dei procedimenti di esecuzione sia in quello dei
prodotti per i quali non è prescritta la marchiatura CE conformemente alla
direttiva 89/106/CEE, il presente regolamento consente di applicare criteri
particolari di accettazione allorché tali procedimenti o prodotti siano dotati
di una certificazione di qualità apposta nell’ambito di una procedura
volontaria, riconosciuta ufficialmente da un Centro direttivo competente nel
settore delle costruzioni e dei lavori pubblici e facente parte della Pubblica
amministrazione di uno Stato membro dell’Unione europea o di uno degli Stati
firmatari dell’Accordo sullo Spazio economico europeo.

Il comma precedente si applica anche ai materiali da costruzione fabbricati o
commercializzati legalmente in uno Stato che abbia stipulato un accordo di
associazione doganale con l’Unione europea, qualora un tale accordo riservi a
detti prodotti lo stesso trattamento riservato a quelli fabbricati o
commercializzati in uno Stato membro dell’Unione europea. In tal caso, il
livello di equivalenza deve essere accertato secondo le procedure di cui alla
direttiva 89/106/CEE.

Per essere conformi ai requisiti essenziali fissati dal presente regolamento,
le certificazioni di qualità devono soddisfare le condizioni di riconoscimento
ufficiale stabilite dall’allegato 19.

(...)».  
  
16

|

L’allegato 19 del regolamento sul calcestruzzo, intitolato «Livelli di
garanzia e condizioni di riconoscimento ufficiale delle certificazioni»,
stabilisce, segnatamente, le norme organizzative e di funzionamento degli
organismi di certificazione nonché i poteri di cui dispone al riguardo
l’amministrazione competente.  
  
---|---  
  
17

|

L’articolo 1 di tale allegato dispone quanto segue:

«Il presente regolamento consente alla Direccíon Facultativa di applicare
criteri particolari per determinati prodotti e procedimenti qualora questi
presentino livelli di garanzia aggiuntivi superiori ai minimi regolamentari,
conferiti loro nell’ambito di una procedura volontaria conformemente
all’articolo 81.

In via generale, tali livelli di garanzia aggiuntivi sono dimostrati mediante
l’apposizione di una certificazione di qualità ufficialmente riconosciuta da
un’amministrazione competente nel settore delle costruzioni di uno Stato
membro dell’Unione europea, di uno Stato firmatario dell’Accordo sullo Spazio
economico europeo o di uno Stato che abbia stipulato con l’Unione europea un
accordo di attuazione di un’unione doganale, nel qual caso il livello di
equivalenza deve essere attestato secondo le procedure stabilite dalla
direttiva 89/106/CEE».  
  
---|---  
  
18

|

A termini dell’articolo 2 dell’allegato 19 del regolamento sul calcestruzzo:

«(...) Nel caso di prodotti o procedimenti ai quali non sia applicabile il
marchio CE, il livello di garanzia minimo è il livello stabilito dal presente
regolamento.

In via complementare, e su base volontaria, il fabbricante del prodotto, il
responsabile di un procedimento o il costruttore potranno optare per
l’apposizione di una certificazione di qualità che attesti un livello di
garanzia superiore a quello minimo previsto dal presente regolamento. Nel caso
di prodotti cui è apposto il marchio CE, tali certificazioni di qualità devono
apportare un valore aggiunto in termini di caratteristiche non attestate dal
marchio CE.

Dal momento che si tratta di iniziative volontarie, tali certificazioni di
qualità possono essere conferite sulla base di criteri diversi e secondo
procedure particolari. Il presente allegato stabilisce le condizioni che
consentono di distinguere le certificazioni che conferiscono un livello di
garanzia aggiuntivo rispetto al minimo regolamentare e possono, pertanto,
essere ufficialmente riconosciute dalle amministrazioni competenti».  
  
---|---  
  
19

|

L’articolo 3 del suddetto allegato è così formulato:

«L’amministrazione competente ad effettuare il riconoscimento ufficiale della
certificazione dovrà accertare la sussistenza dei requisiti cui il presente
allegato subordina detto riconoscimento e vigilare sul loro mantenimento. Per
conseguire tale obiettivo, l’amministrazione competente può, mantenendo la
necessaria riservatezza, intervenire in tutte le attività che essa reputi
rilevanti per il riconoscimento della certificazione.

(...)».  
  
---|---  
  
20

|

L’articolo 4 dell’allegato 19 del regolamento sul calcestruzzo così prevede:

«Ai fini del riconoscimento ufficiale, la certificazione deve

|

—

|

avere carattere volontario ed essere rilasciata da un organismo di
certificazione che risponda ai requisiti stabiliti dal presente allegato;  
  
---|---  
  
—

|

essere conforme alle disposizioni del presente regolamento e contenere la
dichiarazione espressa di tale conformità;  
  
---|---  
  
—

|

essere rilasciata in base ad un regolamento che definisca le specifiche
garanzie da essa conferite, la sua procedura di rilascio, il regime di
funzionamento, i requisiti tecnici nonché le regole per l’adozione delle
decisioni che la riguardano.  
  
---|---  
  
—

|

Il regolamento summenzionato deve essere accessibile al pubblico, redatto in
termini chiari e precisi e fornire informazioni prive di ambiguità ad uso
tanto del cliente dell’ente di certificazione quanto degli altri soggetti
interessati; deve altresì prevedere procedure specifiche sia per gli impianti
esterni al cantiere sia per quelli che ne fanno parte nonché per i
procedimenti ivi applicati;  
  
---|---  
  
—

|

deve garantire l’indipendenza e l’imparzialità dell’organismo che rilascia le
certificazioni; in particolare, non consentirà la partecipazione alle
decisioni sui singoli casi di persone che esercitino attività di valutazione o
di consulenza relative agli stessi;  
  
---|---  
  
—

|

deve prevedere, per i prodotti certificati per i quali siano stati ottenuti
risultati non conformi nelle prove relative al controllo di produzione, il
trattamento necessario a garantire l’immediato avvio delle necessarie azioni
correttive e, se del caso, informare i clienti. Detto regolamento definirà
altresì il termine massimo che può intercorrere tra la rilevazione della non
conformità e le azioni correttive da adottare;  
  
---|---  
  
—

|

deve stabilire i requisiti minimi cui devono rispondere i laboratori
partecipanti alla certificazione;  
  
---|---  
  
—

|

deve prevedere, nel caso dei prodotti e dei procedimenti sviluppati in
impianti esterni al cantiere, tra le condizioni di rilascio, l’obbligo di
disporre dei dati relativi al controllo di produzione per un periodo di almeno
sei mesi. Nel caso degli impianti del cantiere, le medesime norme stabiliscono
i criteri volti a garantire il medesimo livello di informazione sulla
produzione e di garanzia dell’utente;  
  
---|---  
  
—

|

per i prodotti o procedimenti non contemplati dal presente allegato, ma
previsti dal regolamento, deve fornire garanzie supplementari in relazione
alle caratteristiche non prescritte, ma tali da contribuire a soddisfare i
requisiti stabiliti dal presente regolamento».  
  
---|---  
  
Fatti del procedimento principale e questione pregiudiziale

21

|

I membri dell’Ascafor sono imprese la cui attività principale consiste nella
produzione e nella commercializzazione dell’acciaio per calcestruzzo armato in
Spagna. I membri dell’Asidac sono importatori spagnoli di acciaio destinato
all’edilizia.  
  
---|---  
  
22

|

Ad avviso di tali associazioni, il regolamento sul calcestruzzo, in
particolare l’articolo 81 e l’allegato 19 dello stesso, limitano la loro
possibilità di importare acciaio per armatura proveniente da Stati membri
diversi dal Regno di Spagna.  
  
---|---  
  
23

|

Il giudice del rinvio precisa che in Spagna, per poter essere impiegato nel
settore edile, è necessario che l’acciaio per armatura sia conforme ad una
serie di specificazioni tecniche.  
  
---|---  
  
24

|

Per poter dimostrare che tali requisiti siano soddisfatti, il regolamento sul
calcestruzzo prevede due possibilità: o la conformità dell’acciaio per
armatura alle specificazioni tecniche viene accertata mediante prove e
controlli effettuati al momento dell’accettazione di ciascun lotto di tale
prodotto, oppure l’acciaio per armatura dispone di una certificazione di
qualità riconosciuta ufficialmente, vale a dire risulta che il produttore si è
conformato sin dalla fabbricazione agli obblighi stabiliti da detto
regolamento.  
  
---|---  
  
25

|

Il giudice del rinvio sottolinea che, nel primo caso, le prove ed i controlli
di conformità comportano un costo maggiore e finiscono per gravare
sull’utilizzatore finale dell’acciaio e non sul produttore dello stesso, come
accade invece nell’ambito della procedura di conformità mediante acquisizione
di una certificazione di qualità ufficialmente riconosciuta.  
  
---|---  
  
26

|

Il giudice del rinvio ne deduce che gli utilizzatori dell’acciaio per armatura
sono indotti ad usare i prodotti certificati, ossia quelli che sono dotati di
una certificazione di qualità ufficialmente riconosciuta, per evitare i disagi
e i costi legati ad un controllo di conformità al momento dell’accettazione di
ciascun lotto di acciaio per armatura, con la conseguenza che anche i
produttori di Stati membri diversi dal Regno di Spagna sarebbero indotti a
commercializzare i loro prodotti nel mercato spagnolo avvalendosi di siffatta
certificazione di qualità riconosciuta ufficialmente dalle autorità spagnole.  
  
---|---  
  
27

|

In proposito, rammentando il procedimento di riconoscimento delle
certificazioni di qualità di Stati membri diversi dal Regno di Spagna,
previsto dall’articolo 81 del regolamento sul calcestruzzo in combinato
disposto con l’allegato 19 dello stesso, il giudice del rinvio esprime dubbi
circa la compatibilità con gli articoli 34 TFUE e 36 TFUE delle elencate
condizioni che gli organismi di certificazione di tali Stati membri devono
soddisfare affinché i certificati di qualità da essi rilasciati siano
ufficialmente riconosciuti in Spagna.  
  
---|---  
  
28

|

In tale contesto, il Tribunal Supremo ha deciso di sospendere il procedimento
e di sottoporre alla Corte la seguente questione pregiudiziale:

«Se la disciplina tassativa alla quale l’allegato 19 del regio decreto n.
1247/08, del 18 luglio 2008, in combinato disposto con l’articolo 81 dello
stesso, subordina il riconoscimento ufficiale delle certificazioni di qualità
sia eccessiva e sproporzionata rispetto allo scopo perseguito. Se essa
comporti una restrizione ingiustificata che rende più difficile il
riconoscimento dell’equivalenza dei certificati e costituisca un ostacolo o
una restrizione alla commercializzazione dei prodotti importati contraria agli
articoli [34 TFUE] e [36 TFUE]».  
  
---|---  
  
Sulla questione pregiudiziale

Sulla ricevibilità

29

|

La Calidad Siderúrgica SL, l’Aidico Instituto Tecnológico de la Construcción e
l’Acerteq eccepiscono l’irricevibilità della questione pregiudiziale.  
  
---|---  
  
30

|

Da un lato, il giudice del rinvio chiederebbe, in realtà, alla Corte di
pronunciarsi sul merito della controversia interpretando il diritto nazionale.
Pertanto, essa dovrebbe dichiarare la propria incompetenza.  
  
---|---  
  
31

|

Dall’altro, la questione sarebbe redatta in termini ipotetici e fittizi, dal
momento che il giudice del rinvio non avrebbe indicato quali delle condizioni
poste dalla normativa nazionale controversa siano sproporzionate rispetto
all’obiettivo perseguito da tale normativa.  
  
---|---  
  
32

|

Anzitutto, occorre rammentare che il procedimento previsto all’articolo 267
TFUE si basa sulla netta separazione di funzioni tra i giudici nazionali e la
Corte. Spetta solo ai giudici nazionali, cui è stata sottoposta la
controversia e cui incombe la responsabilità dell’emananda decisione
giudiziaria, valutare, tenendo conto delle specificità di ogni causa, sia la
necessità di una pronuncia pregiudiziale per emanare la loro sentenza, sia la
rilevanza delle questioni che essi sottopongono alla Corte. Di conseguenza, se
la questione sollevata verte sull’interpretazione del diritto dell’Unione, la
Corte è, in via di principio, tenuta a pronunciarsi (v. sentenze del 5 ottobre
2006, Nádasdi e Németh, C-290/05 e C-333/05, Racc. pag. I-10115, punto 28, e
del 16 dicembre 2008, Michaniki, C-213/07, Racc. pag. I-9999, punto 32).  
  
---|---  
  
33

|

Per contro, non spetta alla Corte pronunciarsi, nell’ambito di un procedimento
pregiudiziale, sulla conformità di norme di diritto interno con il diritto
dell’Unione, né interpretare disposizioni legislative o regolamentari
nazionali (v., in particolare, sentenze del 9 settembre 2003, Jaeger,
C-151/02, Racc. pag. I-8389, punto 43, e del 31 gennaio 2008, Centro Europa 7,
C-380/05, Racc. pag. I-349, punto 49; ordinanze del 17 settembre 2009,
Investitionsbank Sachsen-Anhalt, C-404/08 e C-409/08, punto 25, e del 13
gennaio 2010, Calestani e Lunardi, C-292/09 e C-293/09, punto 15).  
  
---|---  
  
34

|

La Corte ha tuttavia reiteratamente affermato di essere competente per fornire
al giudice nazionale tutti gli elementi di interpretazione attinenti al
diritto dell’Unione che gli consentano di pronunciarsi su tale conformità ai
fini della definizione della causa sottopostagli (v., in particolare, sentenze
del 15 dicembre 1993, Hünermund e a., C-292/92, Racc. pag. I-6787, punto 8, e
Centro Europa 7, cit., punto 50, nonché ordinanza Calestani e Lunardi, cit.,
punto 16).  
  
---|---  
  
35

|

Nel caso di specie, da un lato, la questione pregiudiziale verte
esplicitamente sull’interpretazione degli articoli 34 TFUE e 36 TFUE, dato che
il giudice del rinvio dubita della compatibilità della normativa nazionale
controversa con detti articoli.  
  
---|---  
  
36

|

Dall’altro, sebbene tale giudice non abbia indicato quali delle condizioni
poste dalla normativa nazionale controversa relativamente agli organismi di
certificazione siano tali da andare oltre quanto necessario per conseguire
l’obiettivo perseguito, va sottolineato che i dubbi del suddetto giudice
vertono sulla tassatività delle condizioni stabilite e non su una condizione
in particolare.  
  
---|---  
  
37

|

Pertanto, è precisamente questo il contesto in cui occorre fornire una
risposta utile al giudice del rinvio.  
  
---|---  
  
Nel merito

Osservazioni preliminari

38

|

In via preliminare, si deve ricordare che la direttiva 89/106 ha
essenzialmente lo scopo di eliminare gli ostacoli agli scambi creando
condizioni che consentano ai materiali da costruzione di essere liberamente
commercializzati all’interno dell’Unione. A questo fine, detta direttiva
precisa le condizioni essenziali che i prodotti da costruzione devono
soddisfare e che sono attuate dalle norme armonizzate e dalle norme nazionali
di trasposizione, mediante benestare tecnici europei nonché specificazioni
tecniche nazionali riconosciute a livello dell’Unione (v., in tal senso,
sentenza del 13 marzo 2008, Commissione/Belgio, C-227/06, punto 31).  
  
---|---  
  
39

|

È pacifico che l’acciaio per calcestruzzo armato è un «materiale da
costruzione» ai sensi della direttiva 89/106, che non costituisce oggetto né
di una norma armonizzata o di un benestare tecnico europeo né di una
specificazione tecnica nazionale riconosciuta a livello dell’Unione ai sensi
dell’articolo 4, paragrafo 2, di tale direttiva.  
  
---|---  
  
40

|

Orbene, per quanto riguarda i materiali da costruzione non contemplati
dall’articolo 4, paragrafo 2, della direttiva 89/106, l’articolo 6, paragrafo
2, di quest’ultima dispone che gli Stati membri ne consentono l’immissione sul
mercato nel loro territorio se tali prodotti soddisfano prescrizioni nazionali
conformi al Trattato e fintantoché le specificazioni tecniche europee non
dispongano diversamente (v., in tal senso, sentenza Commissione/Belgio, cit.,
punto 33).  
  
---|---  
  
41

|

Come risulta dalla decisione di rinvio, in forza della normativa nazionale
spagnola sussistono due possibilità di attestare la conformità dell’acciaio
per calcestruzzo armato agli standard di sicurezza e di qualità industriali
spagnoli, ossia mediante prove e controlli al momento dell’accettazione dei
lotti di acciaio nel cantiere ovvero esibendo una certificazione di qualità
sulla base della quale si presume che il produttore dell’acciaio abbia
soddisfatto specificazioni tecniche superiori.  
  
---|---  
  
42

|

Le ricorrenti nel procedimento principale, confermando la valutazione del
giudice del rinvio, hanno sottolineato che la prima soluzione comporta un
aumento dei costi di controllo; il governo spagnolo ha evidenziato,
quantomeno, che in tale ambito i controlli sono maggiori e che i relativi
costi vengono a gravare sugli utilizzatori finali.  
  
---|---  
  
43

|

In tali condizioni, la seconda modalità di attestazione della conformità
dell’acciaio per armatura riveste in Spagna un’importanza del tutto
particolare, dal momento che gli utilizzatori finali sono economicamente
indotti a far uso dell’acciaio per armatura recante una certificazione di
qualità.  
  
---|---  
  
44

|

In proposito, va osservato che l’articolo 81 del regolamento sul calcestruzzo
prevede un procedimento di riconoscimento delle certificazioni di qualità
rilasciate da organismi di Stati membri diversi dal Regno di Spagna
all’acciaio per armatura ivi fabbricato. In particolare, detto articolo
dispone che, per essere ufficialmente riconosciuta, la certificazione di
qualità rilasciata da uno Stato membro deve soddisfare le condizioni stabilite
all’allegato 19 di tale regolamento.  
  
---|---  
  
45

|

In tale allegato sono specificate, da un lato, le condizioni sostanziali cui
deve essere conforme l’acciaio per armatura e, dall’altro, i requisiti
procedurali e formali relativi al rilascio della certificazione di qualità.  
  
---|---  
  
46

|

In particolare, l’articolo 4 dell’allegato 19 del regolamento sul calcestruzzo
prescrive i requisiti a cui devono essere conformi gli organismi di
certificazione appartenenti a Stati membri diversi dal Regno di Spagna
affinché le certificazioni di qualità da essi rilasciate siano riconosciute
ufficialmente in Spagna.  
  
---|---  
  
47

|

In tale contesto si deve ricordare che, in forza dell’articolo 16, paragrafo
1, della direttiva 89/106, applicabile ai materiali da costruzione le cui
specificazioni tecniche non siano state armonizzate, lo Stato membro di
destinazione considera come conformi alle disposizioni nazionali in vigore i
prodotti che abbiano superato le prove e i controlli effettuati, nello Stato
membro di fabbricazione, da un organismo riconosciuto secondo i metodi in
vigore nello Stato membro di destinazione o da esso riconosciuti come
equivalenti.  
  
---|---  
  
48

|

A tale riguardo, l’allegato IV della suddetta direttiva stabilisce le
condizioni minime necessarie che devono essere soddisfatte dagli organismi di
certificazione, dagli organismi di ispezione e dai laboratori di prova per
essere riconosciuti.  
  
---|---  
  
49

|

Si deve necessariamente rilevare che i requisiti prescritti per gli organismi
di certificazione all’articolo 4 dell’allegato 19 del regolamento sul
calcestruzzo vanno al di là di tali condizioni minime.  
  
---|---  
  
50

|

Orbene, è pacifico che uno Stato membro può assoggettare l’immissione sul
mercato nel suo territorio di un materiale da costruzione, non rientrante in
specificazioni tecniche armonizzate o riconosciute a livello dell’Unione, solo
a disposizioni nazionali conformi agli obblighi che derivano dal Trattato, in
particolare al principio della libera circolazione delle merci sancito negli
articoli 34 TFUE e 36 TFUE (v. sentenza Commissione/Belgio, cit., punto 34).  
  
---|---  
  
51

|

Pertanto, occorre verificare se, come sostenuto dalle ricorrenti nel
procedimento principale, l’applicazione tassativa delle condizioni di cui
trattasi agli organismi di certificazione appartenenti ad uno Stato membro
diverso dal Regno di Spagna configuri un ostacolo alla libera circolazione
delle merci.  
  
---|---  
  
Sull’esistenza di un ostacolo alla libera circolazione delle merci

52

|

Secondo costante giurisprudenza, ogni normativa commerciale degli Stati membri
idonea ad ostacolare direttamente o indirettamente, in atto o in potenza, il
commercio nell’ambito dell’Unione deve essere considerata come una misura di
effetto equivalente a restrizioni quantitative ai sensi dell’articolo 34 TFUE
(v., in particolare, sentenze dell’11 luglio 1974, Dassonville, 8/74, Racc.
pag. 837, punto 5, e del 2 dicembre 2010, Ker-Optika, C-108/09, Racc. pag.
I-12213, punto 47).  
  
---|---  
  
53

|

Da giurisprudenza parimenti costante risulta che l’articolo 34 TFUE riflette
l’obbligo di rispettare i principi di non discriminazione e di mutuo
riconoscimento dei prodotti legalmente fabbricati e commercializzati in altri
Stati membri e di assicurare ai prodotti dell’Unione libero accesso ai mercati
nazionali (v. sentenze del 10 febbraio 2009, Commissione/Italia, C-110/05,
Racc. pag. I-519, punto 34, e Ker-Optika, cit., punto 48).  
  
---|---  
  
54

|

Nel caso specifico, a termini dell’articolo 4 dell’allegato 19 del regolamento
sul calcestruzzo, gli organismi appartenenti a Stati membri diversi dal Regno
di Spagna che rilasciano certificati di qualità per l’acciaio per armatura
devono soddisfare tutti i requisiti ivi prescritti affinché detti certificati
siano ufficialmente riconosciuti in Spagna.  
  
---|---  
  
55

|

L’imposizione di tutti i predetti requisiti è tale da comportare il rigetto
della domanda di riconoscimento dei certificati di qualità rilasciati in uno
Stato membro diverso dal Regno di Spagna quando l’organismo che li rilascia
non è ad essi conforme, tanto più che l’articolo 4 dell’allegato 19 del
regolamento sul calcestruzzo prescrive condizioni più ampie rispetto agli
standard minimi necessari previsti dall’allegato IV della direttiva 89/106 cui
devono rispondere gli organismi riconosciuti ai sensi di tale direttiva.  
  
---|---  
  
56

|

Pertanto, i requisiti controversi sono idonei a limitare l’accesso al mercato
spagnolo dell’acciaio per armatura prodotto e certificato in uno Stato membro
diverso dal Regno di Spagna, dal momento che essi non sono necessariamente
soddisfatti dall’organismo di certificazione dello Stato di produzione.  
  
---|---  
  
57

|

Dato che gli operatori economici stabiliti nel Regno di Spagna risultano
dissuasi dall’importare acciaio per armatura prodotto in un altro Stato
membro, e sebbene le prescrizioni dell’articolo 4 dell’allegato 19 del
regolamento sul calcestruzzo valgano tanto per gli organismi di certificazione
appartenenti a Stati membri diversi dal Regno di Spagna quanto per gli
organismi di certificazione spagnoli, la normativa nazionale controversa deve
essere considerata una misura di effetto equivalente ad una restrizione
quantitativa all’importazione ai sensi dell’articolo 34 TFUE.  
  
---|---  
  
Sulla giustificazione dell’ostacolo alla libera circolazione delle merci

58

|

È pacifico che un ostacolo alla libera circolazione delle merci può essere
giustificato dai motivi di interesse generale indicati nell’articolo 36 TFUE
oppure da una ragione imperativa. In entrambi i casi, la misura nazionale deve
essere idonea a garantire la realizzazione dell’obiettivo perseguito e non
deve andare oltre quanto necessario per il suo raggiungimento (v. sentenza
Ker-Optika, cit., punto 57).  
  
---|---  
  
59

|

Nella fattispecie in esame, il governo spagnolo sottolinea che la normativa
nazionale controversa è giustificata dall’obiettivo di tutela della salute e
della vita delle persone, in quanto essa mira a garantire la sicurezza dei
destinatari delle opere di ingegneria civile e degli edifici.  
  
---|---  
  
60

|

A questo riguardo è pacifico che, in mancanza di norme di armonizzazione, gli
Stati membri restano liberi di decidere in merito al livello al quale
intendono garantire la tutela della salute e della vita delle persone ed alla
necessità di controllare i prodotti in questione al momento del loro uso (v.,
in tal senso, sentenze del 27 giugno 1996, Brandsma, C-293/94, Racc. pag.
I-3159, punto 11, e del 10 novembre 2005, Commissione/Portogallo, C-432/03,
Racc. pag. I-9665, punto 44).  
  
---|---  
  
61

|

In tale ambito vanno evidenziate le divergenze emerse nel corso dell’udienza
tra, da un lato, l’interpretazione del sistema delle certificazioni di qualità
difesa oralmente da talune parti interessate e, dall’altro, il dettato stesso
delle disposizioni nazionali in esame nonché le osservazioni scritte di talune
di dette parti.  
  
---|---  
  
62

|

Infatti, l’articolo 2 dell’allegato 19 del regolamento sul calcestruzzo
dispone che «[i]n via complementare, e su base volontaria, il produttore, il
responsabile di un procedimento o il costruttore potranno optare per
l’apposizione di una certificazione di qualità che attesti un livello di
garanzia superiore a quello minimo previsto dal presente regolamento (...). Il
presente allegato indica le condizioni che consentono di distinguere le
certificazioni che conferiscono un livello di garanzia aggiuntivo rispetto al
minimo regolamentare e possono, pertanto, essere ufficialmente riconosciute
dalle amministrazioni competenti». Nelle loro osservazioni scritte, il governo
spagnolo e l’Acerteq hanno affermato che le certificazioni di qualità
riconosciute ufficialmente consentono di dimostrare che il prodotto
certificato offre un livello di garanzia superiore o molto superiore a quello
generalmente richiesto dal regolamento sul calcestruzzo.  
  
---|---  
  
63

|

Qualora il giudice del rinvio dovesse accogliere tale concezione del sistema
delle certificazioni di qualità in Spagna, ne conseguirebbe che le
certificazioni di qualità riconosciute ufficialmente in Spagna sarebbero
dirette ad attestare che il prodotto certificato è conforme a requisiti che
superano gli standard minimi prescritti dal regolamento sul calcestruzzo per
garantire la sicurezza industriale.  
  
---|---  
  
64

|

In tali circostanze, le condizioni che l’allegato 19 del regolamento sul
calcestruzzo prescrive per gli organismi che rilasciano le certificazioni di
qualità nonché per le procedure da seguire per ottenere il riconoscimento
ufficiale di tali certificazioni in Spagna andrebbero al di là di quanto
necessario per attestare la conformità dell’acciaio per armatura agli standard
minimi che garantiscono la tutela della vita e della salute delle persone. Un
simile obiettivo non potrebbe giustificare l’ostacolo alla libera circolazione
delle merci risultante dalla normativa nazionale controversa.  
  
---|---  
  
65

|

Per contro, all’udienza, talune parti interessate hanno sostenuto che il
sistema spagnolo delle certificazioni di qualità consente di instaurare a
vantaggio del prodotto certificato una presunzione di conformità agli standard
minimi posti dal regolamento sul calcestruzzo.  
  
---|---  
  
66

|

Spetta al giudice del rinvio stabilire quale di tali due interpretazioni del
diritto nazionale debba essere accolta. Nel caso in cui esso opti per quella
sostenuta dalle parti nel corso dell’udienza dinanzi alla Corte, occorrerebbe
distinguere allora tra, da un lato, i certificati di qualità rilasciati in
Stati membri diversi dal Regno di Spagna da organismi riconosciuti ai sensi
della direttiva 89/106 e, dall’altro, quelli rilasciati da enti differenti.  
  
---|---  
  
67

|

In quest’ultima ipotesi, sarebbe del tutto legittimo che uno Stato membro,
allo scopo di garantire la salute e la vita delle persone, si assicuri che
l’organismo che ha rilasciato un certificato di qualità sia conforme a
requisiti relativi alla sua attività di controllo, come quelli previsti
dall’allegato 19 del regolamento sul calcestruzzo.  
  
---|---  
  
68

|

Per quanto riguarda i certificati di qualità rilasciati in Stati membri
diversi dal Regno di Spagna da organismi riconosciuti ai sensi della direttiva
89/106, la Corte ha già dichiarato che i meccanismi di riconoscimento
dell’equivalenza di detti certificati richiedono un comportamento attivo da
parte dell’ente nazionale investito di una domanda di riconoscimento. Del
resto, un siffatto comportamento attivo s’impone, se del caso, anche
all’organismo che rilascia un simile certificato, ed è compito degli Stati
membri assicurarsi che gli organismi competenti riconosciuti cooperino
reciprocamente, allo scopo di facilitare le procedure da seguire per ottenere
l’accesso al mercato nazionale dello Stato membro di importazione (v., in tal
senso, sentenza Commissione/Portogallo, cit., punto 47).  
  
---|---  
  
69

|

L’articolo 16 della direttiva 89/106 sottolinea inoltre, ai paragrafi 2 e 3,
l’importanza di siffatta cooperazione.  
  
---|---  
  
70

|

In tali condizioni, si deve necessariamente rilevare che, alla luce di tale
cooperazione nonché del principio di mutuo riconoscimento ricordato al punto
53 della presente sentenza, taluni requisiti prescritti dall’articolo 4
dell’allegato 19 del regolamento sul calcestruzzo sono tali da andare al di là
di quanto necessario per assicurare il rispetto degli standard minimi previsti
dal regolamento sul calcestruzzo a garanzia della tutela della vita e della
salute delle persone, circostanza che, nel procedimento principale, spetta al
giudice del rinvio valutare.  
  
---|---  
  
71

|

Pertanto, si deve rispondere alla questione sollevata dichiarando che gli
articoli 34 TFUE e 36 TFUE devono essere interpretati nel senso che i
requisiti prescritti dall’articolo 81 del regolamento sul calcestruzzo, in
combinato disposto con l’allegato 19 di tale regolamento, per consentire il
riconoscimento ufficiale dei certificati attestanti il livello di qualità
dell’acciaio per calcestruzzo armato rilasciati in uno Stato membro diverso
dal Regno di Spagna costituiscono un ostacolo alla libera circolazione delle
merci. Un simile ostacolo può essere giustificato dall’obiettivo di tutela
della salute e della vita delle persone, purché i requisiti prescritti non
siano superiori agli standard minimi richiesti per l’uso dell’acciaio per
calcestruzzo armato in Spagna. In tal caso, spetta al giudice del rinvio
accertare, nell’ipotesi in cui l’ente che rilascia il certificato di qualità
che deve essere oggetto di un riconoscimento ufficiale in Spagna abbia la
qualità di organismo riconosciuto ai sensi della direttiva 89/106, quali di
tali requisiti eccedano quanto necessario a realizzare l’obiettivo di tutela
della salute e della vita delle persone.  
  
---|---  
  
Sulle spese

72

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

Gli articoli 34 TFUE e 36 TFUE devono essere interpretati nel senso che i
requisiti prescritti dall’articolo 81 del regolamento sul calcestruzzo
strutturale (EHE-08), approvato con il regio decreto n. 1247/2008, del 18
luglio 2008, in combinato disposto con l’allegato 19 di tale regolamento, per
consentire il riconoscimento ufficiale dei certificati attestanti il livello
di qualità dell’acciaio per calcestruzzo armato rilasciati in uno Stato membro
diverso dal Regno di Spagna costituiscono un ostacolo alla libera circolazione
delle merci. Un simile ostacolo può essere giustificato dall’obiettivo di
tutela della salute e della vita delle persone, purché i requisiti prescritti
non siano superiori agli standard minimi richiesti per l’uso dell’acciaio per
calcestruzzo armato in Spagna. In tal caso, spetta al giudice del rinvio
accertare, nell’ipotesi in cui l’ente che rilascia il certificato di qualità
che deve essere oggetto di un riconoscimento ufficiale in Spagna abbia la
qualità di organismo riconosciuto ai sensi della direttiva 89/106/CEE del
Consiglio, del 21 dicembre 1988, relativa al ravvicinamento delle disposizioni
legislative, regolamentari e amministrative degli Stati membri concernenti i
prodotti da costruzione, come modificata dalla direttiva 93/68/CEE del
Consiglio, del 22 luglio 1993, quali di tali requisiti eccedano quanto
necessario a realizzare l’obiettivo di tutela della salute e della vita delle
persone.  
  
---|---  
|

Firme  
  
---|---  
  
* * *

( *1 ) Lingua processuale: lo spagnolo.

  *[""]: Double quotes
  *[*]: Asterisk
  *[?]: Question mark

