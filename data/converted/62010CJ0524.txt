  
  
SENTENZA DELLA CORTE (Quarta Sezione)

8 marzo 2012 ( *1 )

«Inadempimento di uno Stato — Sistema comune d’imposta sul valore aggiunto —
Direttiva 2006/112/CE — Articoli 296-298 — Regime comune forfettario dei
produttori agricoli — Percentuale forfettaria di compensazione di livello
zero»

Nella causa C-524/10,

avente ad oggetto il ricorso per inadempimento, ai sensi dell’articolo 258
TFUE, proposto l’11 novembre 2010,

Commissione europea, rappresentata da M. Afonso, in qualità di agente, con
domicilio eletto in Lussemburgo,

ricorrente,

contro

Repubblica portoghese, rappresentata da L. Inez Fernandes e R. Laires, in
qualità di agenti,

convenuta,

LA CORTE (Quarta Sezione),

composta dal sig. J.-C. Bonichot, presidente di sezione, dai sigg. K.
Schiemann, L. Bay Larsen, dalla sig.ra C. Toader e dal sig. E. Jarašiūnas
(relatore), giudici,

avvocato generale: sig.ra J. Kokott

cancelliere: sig.ra M. Ferreira, amministratore principale

vista la fase scritta del procedimento e in seguito all’udienza del 14
settembre 2011,

sentite le conclusioni dell’avvocato generale, presentate all’udienza del 22
settembre 2011,

ha pronunciato la seguente

Sentenza

1

|

Con il suo ricorso, la Commissione europea chiede alla Corte di dichiarare che
la Repubblica portoghese, avendo applicato ai produttori agricoli un regime
speciale che non rispetta il regime istituito dalla direttiva 2006/112/CE del
Consiglio, del 28 novembre 2006, relativa al sistema comune d’imposta sul
valore aggiunto (GU L 347, pag. 1; in prosieguo: la «direttiva IVA»), in
quanto li esenta dal pagamento dell’imposta sul valore aggiunto (in prosieguo:
l’«IVA»), e avendo applicato una percentuale forfettaria di compensazione di
livello zero, procedendo contemporaneamente ad una compensazione negativa
sostanziale sulle risorse proprie dell’Unione europea dovute in relazione alla
riscossione dell’IVA, è venuta meno agli obblighi ad essa incombenti in forza
degli articoli 296-298 di detta direttiva.  
  
---|---  
  
Contesto normativo

Il diritto dell’Unione

2

|

La direttiva IVA stabilisce, agli articoli 295-305, le norme relative al
regime comune forfettario per i produttori agricoli (in prosieguo: il «regime
forfettario agricolo»). Fino al 1o gennaio 2007, tale regime era disciplinato
dall’articolo 25 della sesta direttiva del Consiglio 77/388/CEE, del 17 maggio
1977, in materia di armonizzazione delle legislazioni degli Stati membri
relative alle imposte sulla cifra d’affari – Sistema comune d’imposta sul
valore aggiunto: base imponibile uniforme (GU L 145, pag. 1; in prosieguo: la
«sesta direttiva»).  
  
---|---  
  
3

|

Ai sensi dell’articolo 295, paragrafo 1, punti 1-5, della direttiva IVA, tale
regime riguarda, in sostanza, le cessioni di beni (prodotti agricoli)
realizzate nell’ambito di aziende agricole, silvicole o ittiche, nonché le
prestazioni di servizi agricoli, elencate rispettivamente agli allegati VII e
VIII della medesima direttiva, effettuate da un produttore agricolo;
l’espressione «agricoltore forfettario» indica un produttore agricolo al quale
si applica il regime forfettario agricolo.  
  
---|---  
  
4

|

Ai sensi dell’articolo 295, punto 7, della direttiva IVA, per «percentuali
forfettarie di compensazione» si intendono «le percentuali che gli Stati
membri stabiliscono a norma degli articoli 297, 298 e 299, e che essi
applicano nei casi contemplati dall’articolo 300, per consentire agli
agricoltori forfettari di fruire della compensazione forfettaria dell’onere
dell’IVA a monte». Tale onere corrisponde, secondo il punto 6 di detto
articolo, all’«ammontare globale dell’IVA che ha colpito i beni ed i servizi
acquistati dal complesso delle aziende agricole, silvicole o ittiche di ogni
Stato membro soggette al regime forfettario, nella misura in cui detta imposta
sarebbe detraibile, in forza degli articoli 167, 168 e 169 e degli articoli da
173 a 177, per un produttore agricolo soggetto al regime normale di
applicazione dell’IVA».  
  
---|---  
  
5

|

Gli articoli 296-298 della direttiva IVA enunciano quanto segue:

«Articolo 296

1\. Gli Stati membri possono applicare ai produttori agricoli per i quali
l’assoggettamento al regime normale dell’IVA o, eventualmente, al regime
speciale [per le piccole imprese] di cui al capo 1 crei difficoltà, un regime
forfettario inteso a compensare l’onere dell’IVA pagata sugli acquisti di beni
e servizi degli agricoltori forfettari, conformemente al presente capo.

2\. Ogni Stato membro può escludere dal regime forfettario talune categorie di
produttori agricoli, nonché i produttori agricoli per i quali l’applicazione
del regime normale dell’IVA o, eventualmente, delle modalità semplificate di
cui all’articolo 281, non crei difficoltà amministrative.

3\. Ogni agricoltore forfettario ha il diritto di optare per l’applicazione
del regime normale dell’IVA o, eventualmente, delle modalità semplificate di
cui all’articolo 281, secondo le modalità e le condizioni stabilite da
ciascun[o] Stato membro.

Articolo 297

Gli Stati membri, ove occorra, fissano percentuali forfettarie di
compensazione. Essi possono fissare percentuali forfettarie di compensazione
differenziate per la silvicoltura, i vari sottosettori dell’agricoltura e la
pesca.

Gli Stati membri notificano alla Commissione le percentuali forfettarie di
compensazione fissate in virtù del primo comma prima di applicarle.

Articolo 298

Le percentuali forfettarie di compensazione sono determinate in base ai dati
macroeconomici relativi ai soli agricoltori forfettari degli ultimi tre anni.

Le percentuali possono essere arrotondate al mezzo punto inferiore o
superiore. Gli Stati membri possono anche ridurre le percentuali sino al
livello zero».  
  
---|---  
  
6

|

L’articolo 299 della direttiva IVA dispone che le percentuali forfettarie di
compensazione non possono avere l’effetto di procurare al complesso degli
agricoltori forfettari rimborsi superiori agli oneri dell’IVA a monte.  
  
---|---  
  
7

|

A tenore dell’articolo 300 della direttiva IVA, le percentuali forfettarie di
compensazione sono applicate, in sostanza, al prezzo al netto dell’IVA dei
prodotti e dei servizi agricoli che gli agricoltori forfettari cedono o
forniscono a soggetti passivi diversi da quelli che beneficiano del regime
forfettario.  
  
---|---  
  
8

|

L’articolo 301 della stessa direttiva dispone quanto segue:

«1. Per le cessioni di prodotti agricoli e le prestazioni di servizi di cui
all’articolo 300 gli Stati membri prevedono che il versamento della
compensazione forfettaria sia effettuato dall’acquirente o dal destinatario,
oppure dall’autorità pubblica.

2\. Per le cessioni di prodotti agricoli e le prestazioni di servizi agricoli
non contemplate dall’articolo 300, il versamento delle compensazioni
forfettarie si considera effettuato dall’acquirente o dal destinatario».  
  
---|---  
  
9

|

L’articolo 302 della direttiva IVA stabilisce che, quando un agricoltore
forfettario beneficia di una compensazione forfettaria, non ha diritto a
detrazione per le attività soggette a detto regime forfettario.  
  
---|---  
  
10

|

L’articolo 303, paragrafo 1, della suddetta direttiva precisa, in sostanza,
che, quando l’acquirente o il destinatario che sia soggetto passivo versa una
compensazione forfettaria conformemente al citato articolo 301, paragrafo 1,
egli ha il diritto di detrarre l’importo di tale compensazione dall’IVA di cui
è debitore nello Stato membro in cui effettua le sue operazioni soggette ad
imposta. Secondo il paragrafo 2 di detto articolo 303, l’acquirente o il
destinatario può inoltre, in determinate ipotesi, ottenere il rimborso di tale
importo da parte dell’amministrazione fiscale.  
  
---|---  
  
11

|

La sesta direttiva prevedeva inoltre, all’articolo 25, paragrafo 12, che gli
Stati membri, qualora avessero deciso di applicare il regime forfettario
agricolo sul proprio territorio, avrebbero determinato l’imponibile uniforme
dell’IVA ai fini dell’applicazione del regime delle risorse proprie
dell’Unione applicando il metodo comune di calcolo di cui all’allegato C della
medesima direttiva. Tali disposizione e allegato non sono ripresi nella
direttiva IVA, ma sono coperti dall’articolo 5, paragrafo 2, del regolamento
(CEE, Euratom) n. 1553/89 del Consiglio, del 29 maggio 1989, concernente il
regime uniforme definitivo di riscossione delle risorse proprie provenienti
dall’imposta sul valore aggiunto (GU L 155, pag. 9).  
  
---|---  
  
12

|

Ai sensi dell’articolo 272, paragrafo 1, lettera e), della direttiva IVA, gli
Stati membri possono esentare i soggetti passivi che beneficiano del regime
forfettario agricolo da determinati obblighi o da qualsiasi obbligo di cui al
titolo XI, capi 2-6, di detta direttiva, vale a dire, segnatamente, l’obbligo
di dichiarare alle autorità fiscali ogni attività in qualità di soggetto
passivo al fine di essere identificato, di emettere fatture con IVA, di tenere
una contabilità e di depositare dichiarazioni IVA.  
  
---|---  
  
13

|

Conformemente all’articolo 395 dell’Atto relativo alle condizioni di adesione
del Regno di Spagna e della Repubblica portoghese e agli adattamenti dei
Trattati (GU 1985, L 302, pag. 23), in combinato disposto con l’allegato XXXVI
del medesimo atto, la Repubblica portoghese ha potuto differire fino al 1o
gennaio 1989 la piena applicazione delle norme costituenti il sistema comune
dell’IVA.  
  
---|---  
  
Il diritto nazionale

14

|

Il decreto legge n. 195/89, del 12 giugno 1989 (Diário da República, 1a serie,
n. 133, del 12 giugno 1989), ha introdotto nel codice sull’imposta sul valore
aggiunto (Código do Imposto sobre o Valor Acrescentado; in prosieguo: il
«CIVA»), approvato dal decreto legge n. 394-B/84, del 26 dicembre 1984 (Diário
da República, 1a serie, n. 297, del 26 dicembre 1984), modificato e
ripubblicato dal decreto legge n. 102/2008, del 20 giugno 2008 (Diário da
República, 1a serie, n. 118, del 20 giugno 2008), dichiarazione di rettifica
n. 44-A/2008, del 13 agosto 2008 (Diário da República, 1a serie, n. 156, del
13 agosto 2008), varie disposizioni dirette a conformare la normativa
portoghese in materia di IVA alla sesta direttiva. Tra le modifiche apportate
a detta normativa rientrano le disposizioni che istituiscono il regime
speciale applicabile ai produttori agricoli (in prosieguo: il «regime
portoghese controverso»).  
  
---|---  
  
15

|

Ai sensi dell’articolo 9, punto 33, del CIVA, sono esenti da IVA «le cessioni
di beni effettuate nell’ambito delle attività di cui all’allegato A del
presente codice, nonché le prestazioni di servizi agricoli definite
all’allegato B, qualora esse siano effettuate a titolo accessorio da un
produttore agricolo che utilizza i suoi mezzi di manodopera e gli impianti
normali della sua azienda agricola o silvicola». Gli allegati A e B del CIVA
corrispondono, in sostanza, agli allegati VII e VIII della direttiva IVA.  
  
---|---  
  
16

|

Dal combinato disposto di detto articolo 9, punto 33, e dell’articolo 20,
paragrafo 1, del CIVA, emerge che, come contropartita dell’esenzione
summenzionata, i produttori agricoli non possono detrarre od ottenere il
rimborso delle spese sostenute a titolo dell’IVA sull’acquisto di beni e
servizi destinati alla realizzazione delle suddette cessioni e prestazioni.  
  
---|---  
  
17

|

Ai sensi dell’articolo 29, paragrafo 3, del CIVA, i produttori agricoli che
effettuano esclusivamente operazioni esenti da IVA sono dispensati dagli
obblighi in materia di liquidazione di tale imposta e di traslazione della
medesima sui loro clienti, di emissione di fatture, di dichiarazione e di
contabilità gravanti sui soggetti passivi ai quali si applica il regime
normale dell’IVA.  
  
---|---  
  
Il procedimento precontenzioso

18

|

Con lettera di messa in mora del 6 giugno 2008, la Commissione comunicava alla
Repubblica portoghese che, a suo avviso, il regime portoghese controverso era
incompatibile con le disposizioni del regime forfettario agricolo di cui alla
direttiva IVA, in particolare con gli articoli 296-298 della medesima, nella
parte in cui la normativa portoghese non prevede che gli agricoltori
rientranti nel suddetto regime nazionale ricevano una compensazione a titolo
dell’IVA pagata a monte e si limita ad istituire un’esenzione per le attività
agricole, unitamente all’impossibilità di detrarre l’importo dell’IVA versata
a monte.  
  
---|---  
  
19

|

Nella sua risposta del 20 agosto 2008 alla suddetta lettera, la Repubblica
portoghese negava l’inadempimento, affermando che l’articolo 298, secondo
comma, seconda frase, della direttiva IVA (in prosieguo: la «disposizione in
causa») autorizza espressamente gli Stati membri a fissare percentuali
forfettarie di compensazione di livello zero, senza che tale facoltà sia
correlata all’importo dell’imposta versata dai produttori agricoli rientranti
nel regime portoghese controverso. Essa sosteneva che la normativa portoghese
produce un risultato compatibile con gli obiettivi perseguiti dal regime
forfettario agricolo, in particolare con quello della semplificazione, e che
il trattamento fiscale previsto da un siffatto regime, ove si accompagni ad
una compensazione di livello zero, è equivalente a quello cui sono soggette le
attività esenti dall’IVA che non danno diritto a detrazione. Essa concludeva
che, poiché gli Stati membri possono scegliere liberamente la forma e i mezzi
per l’attuazione delle direttive nel loro ordinamento interno, il regime
portoghese controverso può rientrare nell’elenco delle attività esenti di cui
all’articolo 9 del CIVA.  
  
---|---  
  
20

|

Non convinta da tale risposta, la Commissione, il 26 giugno 2009, inviava alla
Repubblica portoghese un parere motivato, nel quale ribadiva il proprio punto
di vista secondo cui il regime portoghese controverso non è conforme al
disposto degli articoli 296-298 della direttiva IVA.  
  
---|---  
  
21

|

Con lettera del 31 agosto 2009, la Repubblica portoghese informava la
Commissione di non voler adottare le misure necessarie per conformarsi al
suddetto parere motivato ed approfondiva l’argomentazione sostenuta nella
propria risposta alla lettera di messa in mora.  
  
---|---  
  
22

|

La Commissione, mantenendo la propria posizione secondo cui la normativa
portoghese non è compatibile con gli articoli 296-298 della direttiva IVA,
decideva di proporre il presente ricorso.  
  
---|---  
  
Sul ricorso

Argomenti delle parti

23

|

La Commissione rileva, in primis, che il regime forfettario agricolo persegue
un obiettivo di semplificazione, dato che gli agricoltori forfettari possono
essere dispensati dall’osservanza di un certo numero di obblighi inerenti ai
regimi normale o semplificato dell’IVA, nonché un obiettivo di compensazione
dell’imposta pagata a monte, volto a evitare che questa contribuisca alla
formazione del prezzo dei prodotti agricoli sotto forma di «IVA occulta».  
  
---|---  
  
24

|

Qualora uno Stato membro decida di applicare il suddetto regime sul suo
territorio, esso sarebbe tenuto, ai sensi dell’articolo 297, primo comma,
prima frase, della direttiva IVA, a fissare, ove occorra, percentuali
forfettarie di compensazione. Orbene, il regime portoghese controverso non
ottempererebbe all’obbligo di prevedere una compensazione a vantaggio degli
agricoltori rientranti in tale regime per l’IVA che questi pagano a monte.  
  
---|---  
  
25

|

Gli argomenti dedotti dalla Repubblica portoghese per giustificare il regime
portoghese controverso non potrebbero essere accolti. In primo luogo, la
disposizione in causa non avrebbe la portata attribuitale da detto Stato
membro. I lavori preparatori relativi alla sesta direttiva non consentirebbero
di condividere l’interpretazione suggerita da quest’ultimo.  
  
---|---  
  
26

|

In secondo luogo, le caratteristiche dell’agricoltura portoghese non
consentirebbero di ritenere che una compensazione di livello zero sia, ad ogni
modo, compatibile con le disposizioni della direttiva IVA in quanto pur sempre
vantaggiosa per gli agricoltori portoghesi rientranti nel regime portoghese
controverso.  
  
---|---  
  
27

|

In terzo luogo, l’obbligo di fissare una compensazione forfettaria a titolo
dell’onere dell’IVA sopportato a monte non sarebbe subordinato alla condizione
che gli agricoltori forfettari si trovino, complessivamente, in una situazione
di credito di imposta nei confronti dello Stato membro interessato.  
  
---|---  
  
28

|

In quarto luogo, sarebbe irrilevante il fatto che la Commissione abbia tardato
a contestare il regime portoghese controverso, istituito, essenzialmente, a
partire dall’anno 1992. Sul punto, la Commissione osserva, in particolare, che
solamente a seguito di una missione di controllo delle risorse proprie
condotta in Portogallo nel novembre 2007 sarebbe emerso che l’importo dell’IVA
non detratta dagli agricoltori soggetti al suddetto regime ammontava
all’incirca al 5,3% delle loro vendite nel 2004 ed al 7,9% nel 2005. Le
autorità portoghesi, ritenendo che l’importo dell’IVA riscossa nel settore
agricolo fosse eccessivo, avrebbero quindi applicato nel 2004 una
compensazione negativa di circa EUR 70 milioni nel loro calcolo della base
imponibile delle risorse proprie.  
  
---|---  
  
29

|

In quinto luogo, l’asserito recupero dell’IVA sopportata a monte attraverso
sovvenzioni ed altri aiuti pubblici in favore delle attività agricole non
potrebbe sostituirsi ad una corretta applicazione del regime forfettario
agricolo, quale previsto dalla direttiva IVA.  
  
---|---  
  
30

|

In sesto luogo, né la direttiva IVA, né il preambolo della sesta direttiva e
neppure la giurisprudenza della Corte consentirebbero di ritenere che la
compensazione forfettaria di cui trattasi presenti carattere extrafiscale.  
  
---|---  
  
31

|

In secundis, la Commissione sostiene che la normativa portoghese si limita ad
esentare dal pagamento dell’IVA e, pertanto, ad escludere dal sistema comune
dell’IVA tutti i produttori agricoli non soggetti al regime normale, i quali
rappresenterebbero una quota significativa del settore agricolo portoghese,
vale a dire il 27% nel 2004 ed il 29% nel 2005. Il regime portoghese
controverso, quindi, violerebbe gravemente il principio della generalità
dell’IVA.  
  
---|---  
  
32

|

La Repubblica portoghese contesta, sotto un primo profilo, la fondatezza degli
argomenti illustrati dalla Commissione. Quando è stata adottata la sesta
direttiva, l’aliquota zero sarebbe stata applicata solamente in maniera assai
residuale e transitoria. Pertanto, non si potrebbe ritenere che l’applicazione
di una percentuale di compensazione pari a zero sia legata all’assoggettamento
degli acquisti effettuati a monte ad un’imposta ad aliquota zero, a meno di
non ammettere che la facoltà conferita agli Stati membri dall’articolo 25,
paragrafo 3, della sesta direttiva – disposizione oggi inserita nell’articolo
298, secondo comma, della direttiva IVA – fosse, sin dall’origine,
praticamente inapplicabile.  
  
---|---  
  
33

|

Inoltre, in primo luogo, il Consiglio dell’Unione europea avrebbe deciso di
modificare la proposta di sesta direttiva elaborata dalla Commissione
aggiungendovi la suddetta facoltà. Tuttavia, poiché tale proposta già
prevedeva la possibilità di arrotondare le percentuali al livello inferiore o
superiore, e dunque la facoltà di arrotondarle a zero qualora fossero state
vicine a tale cifra, la modifica apportata dal Consiglio si sarebbe
necessariamente spinta oltre rispetto a detta proposta. Nella motivazione
allegata a quest’ultima, la Commissione avrebbe altresì osservato che gli
Stati membri dovrebbero poter fissare liberamente le percentuali forfettarie
di compensazione e che le percentuali risultanti dai calcoli macroeconomici
pertinenti costituirebbero solamente limiti massimi. L’aggiunta del termine
«anche» nella disposizione in causa, termine che non ricorreva nella
corrispondente disposizione della sesta direttiva e che costituirebbe una
modifica meramente formale, confermerebbe che gli Stati membri possono fissare
una percentuale forfettaria di compensazione pari a zero in qualunque
circostanza.  
  
---|---  
  
34

|

Orbene, secondo la giurisprudenza della Corte, non si potrebbe addebitare ad
uno Stato membro la cui normativa nazionale è conforme al dettato chiaro e
preciso di una disposizione della direttiva IVA di essere venuto meno agli
obblighi ad esso incombenti proprio in forza di tale disposizione. Il ricorso
non può quindi essere accolto.  
  
---|---  
  
35

|

In secondo luogo, l’accoglimento dell’interpretazione sostenuta dalla
Commissione sarebbe in contrasto con il principio della certezza del diritto
nonché con l’obiettivo dell’applicazione semplice ed uniforme delle norme del
sistema comune dell’IVA.  
  
---|---  
  
36

|

In terzo luogo, nell’ambito del regime forfettario agricolo, il solo compito
della Commissione sarebbe di verificare che il livello di compensazione
fissato da uno Stato membro non determini una compensazione troppo elevata.
Non le sarebbe consentito chiedere ad uno Stato membro di applicare una
percentuale di compensazione superiore a quella che esso ha stabilito.  
  
---|---  
  
37

|

Questi vari elementi confermerebbero l’interpretazione letterale della
disposizione in causa. L’interpretazione sostenuta dalla Repubblica
controversa non sarebbe, peraltro, contraria né alla necessità di applicazione
uniforme del diritto dell’Unione né al principio della parità di trattamento e
di neutralità fiscale. A questo proposito, detto Stato membro sostiene che il
regime forfettario agricolo è, di per sé, idoneo a compromettere tale
neutralità, dal momento che ammette l’applicazione di percentuali forfettarie
di compensazione determinate sulla base di una semplice stima.  
  
---|---  
  
38

|

Ad abundantiam, la Repubblica portoghese afferma che la sua scelta di non
procedere alla compensazione dell’IVA sopportata a monte dai produttori
agricoli rientranti nel regime portoghese controverso è coerente dal punto di
vista fiscale.  
  
---|---  
  
39

|

Anzitutto, le circostanze esistenti in Portogallo alla data dell’entrata in
vigore della sesta direttiva in tale Stato membro non avrebbero, da allora,
subìto modifiche significative, dato che la situazione attuale in materia di
IVA presenta colà caratteristiche equivalenti a quelle esistenti al 1o gennaio
1989. Inoltre, anche ipotizzando che la modifica delle circostanze richiamate
dalla Commissione si sia verificata, essa sarebbe avvenuta all’incirca 17 anni
or sono, poiché l’aliquota zero è stata espunta dalla normativa portoghese nel
marzo 1992.  
  
---|---  
  
40

|

Così, il fatto che le percentuali forfettarie di compensazione siano fissate
«ove occorra» implicherebbe l’esistenza di situazioni in cui la fissazione di
tali percentuali non è giustificata. Ciò si verificherebbe, segnatamente, nel
caso in cui i produttori agricoli, complessivamente considerati, non si
trovino in una situazione di credito di IVA nei confronti dello Stato.
Inoltre, risulterebbe in particolare dalla giurisprudenza della Corte che il
calcolo del limite massimo di compensazione deve tenere conto dell’IVA
liquidata a valle conformemente al regime normale e che – pena la sussistenza
di un aiuto di Stato – il regime forfettario agricolo non può consentire agli
Stati membri di rimborsare agli agricoltori forfettari somme superiori al
rimborso dell’IVA al quale avrebbero diritto se rientrassero nel regime
normale.  
  
---|---  
  
41

|

Orbene, in Portogallo, tanto alla data del 1o gennaio 1989 quanto attualmente,
gli importi dell’IVA correlata agli acquisti di beni e di servizi destinati
alle attività agricole e detraibili nell’ambito del regime normale sarebbero
inferiori agli importi dell’IVA dovuta allo Stato che risulterebbero dalla
liquidazione e dalla traslazione di quest’ultima sugli acquirenti di beni e di
servizi agricoli. I produttori agricoli non si troverebbero quindi,
complessivamente, in una situazione di credito di IVA nei confronti dello
Stato. Pertanto, la fissazione a livello zero della percentuale di
compensazione dell’IVA sopportata a monte sarebbe, nel caso della Repubblica
portoghese, l’unica soluzione fiscale adeguata e coerente.  
  
---|---  
  
42

|

A tale riguardo, la Repubblica portoghese sostiene che la Commissione non ha
dimostrato, né durante la fase precontenziosa né nel suo ricorso, in che modo
ha determinato i tassi del 5,3% e del 7,9% e che, d’altronde, essa ne ignora
l’origine. Tale Stato membro non sarebbe dunque in grado di confutare tali
tassi, i quali non potrebbero pertanto essere utilizzati dalla Commissione per
imporgli di riconoscere agli agricoltori rientranti nel regime portoghese
controverso una compensazione uguale o prossima ai tassi medesimi. In ogni
caso, essi rappresenterebbero solamente un tetto massimo.  
  
---|---  
  
43

|

Sotto un secondo profilo, la Repubblica portoghese deduce che il regime
portoghese controverso è conforme all’ambito di applicazione del regime
previsto dalla direttiva IVA nonché all’obiettivo di semplificazione delle
norme e delle procedure, dato che la normativa nazionale dispensa gli
agricoltori rientranti in tale regime da qualsiasi obbligo in materia di
emissione di fatture, di liquidazione, di dichiarazione, di contabilità, di
traslazione e di pagamento dell’IVA. Inoltre, solamente la fissazione di una
percentuale di compensazione di livello zero consentirebbe di realizzare
un’effettiva – in quanto completa – semplificazione. Tale regime sarebbe
altresì conforme ai requisiti che disciplinano l’obbligo di trasposizione del
diritto derivato nel diritto interno.  
  
---|---  
  
44

|

Peraltro, il recupero degli importi di IVA sopportati per acquistare beni e
servizi destinati alle attività agricole sarebbe quasi sempre garantito
attraverso aiuti o altre sovvenzioni concesse dallo Stato e da altri enti
pubblici.  
  
---|---  
  
45

|

Sotto un terzo profilo, la Repubblica portoghese afferma che l’obiettivo di
compensazione, in favore degli agricoltori forfettari, dell’IVA che questi
hanno sopportato a monte sui suddetti acquisti non è stato richiamato nella
lettera di messa in mora o nel parere motivato. Ciò premesso, anche in caso di
effettiva esistenza di tale obiettivo, l’eventuale compensazione non sarebbe
di natura fiscale. La sesta direttiva e la direttiva IVA non possono quindi
averne imposto il versamento.  
  
---|---  
  
46

|

Sotto un ultimo profilo, la Repubblica portoghese sottolinea che la
Commissione medesima esclude, nel proprio ricorso, la questione dell’asserito
debito portoghese in materia di risorse proprie dell’Unione legate al regime
forfettario agricolo. Essa tuttavia fa valere, segnatamente, che, quand’anche
la Corte accogliesse la tesi della Commissione, ciò non potrebbe comportare un
aumento della partecipazione portoghese a titolo delle risorse proprie
dell’Unione provenienti dall’IVA.  
  
---|---  
  
Giudizio della Corte

47

|

A sostegno del suo ricorso, la Commissione deduce due distinte censure, una
relativa all’applicazione ai produttori agricoli rientranti nel regime
portoghese controverso di un regime speciale che li esenta dal pagamento
dell’IVA e comporta l’applicazione di una percentuale forfettaria di
compensazione di livello zero, l’altra relativa alla compensazione negativa
sulle risorse proprie dovute dalla Repubblica portoghese in relazione alla
riscossione dell’IVA.  
  
---|---  
  
Sulla prima censura, relativa all’esenzione e all’applicazione di una
percentuale forfettaria di compensazione di livello zero

48

|

Come emerge dagli articoli 272, paragrafo 1, lettera e), e 296, paragrafo 1,
della direttiva IVA, il regime forfettario agricolo mira a consentire agli
Stati membri di dispensare i produttori agricoli, per i quali l’applicazione
del regime normale o del regime speciale delle piccole imprese crei
difficoltà, da determinati obblighi o da qualsiasi obbligo abitualmente
gravanti sui soggetti passivi che rientrano nel regime normale dell’IVA,
riconoscendo loro, nel contempo, una compensazione forfettaria dell’onere
dell’IVA che detti agricoltori hanno versato a monte. Tale regime persegue
quindi, allo stesso tempo, un obiettivo di semplificazione (sentenza del 26
maggio 2005, Stadt Sundern, C-43/04, Racc. pag. I-4491, punto 28) e un
obiettivo di compensazione dell’onere dell’IVA sopportato a monte (sentenza
del 15 luglio 2004, Harbs, C-321/02, Racc. pag. I-7101, punto 29). Poiché la
Commissione ha segnatamente – come emerge dagli atti presentati alla Corte –
fatto riferimento a quest’ultimo obiettivo tanto nella lettera di messa in
mora quanto nel parere motivato, la Repubblica portoghese non può, in ogni
caso, fondatamente asserire che detto obiettivo non può essere fatto valere
nei suoi confronti nell’ambito del presente ricorso.  
  
---|---  
  
49

|

Occorre altresì rammentare che, da un lato, il regime forfettario agricolo è
un regime derogatorio il quale costituisce un’eccezione al regime generale
della direttiva IVA e deve, pertanto, essere applicato solo nella misura
necessaria a realizzarne lo scopo. Inoltre, secondo costante giurisprudenza
della Corte, qualunque deroga o eccezione ad una regola generale deve essere
interpretata restrittivamente (sentenze citate Harbs, punto 27, e Stadt
Sundern, punto 27). D’altro lato, l’esenzione dall’IVA per le attività
agricole non è prevista dalla direttiva IVA. Al contrario, come rilevato
dall’avvocato generale ai paragrafi 46-46 delle sue conclusioni, sebbene le
vendite degli agricoltori forfettari non siano soggette ad IVA, il regime
forfettario agricolo non è stato concepito, per l’appunto, come un regime di
esenzione, poiché un regime siffatto non avrebbe consentito di eliminare
l’onere dell’IVA sopportata a monte e quindi di garantire la neutralità del
sistema comune dell’IVA. Del resto, dall’articolo 296, paragrafo 1, della
citata direttiva emerge che i produttori agricoli sono, in linea di principio,
soggetti o al regime normale, o al regime speciale delle piccole imprese,
oppure al suddetto regime forfettario.  
  
---|---  
  
50

|

Inoltre, sebbene la semplificazione degli obblighi amministrativi gravanti
sugli agricoltori forfettari rientri effettivamente fra gli obiettivi
perseguiti dal regime forfettario agricolo, la ricerca di semplificazione non
può giustificare l’istituzione di un regime non previsto dalla direttiva IVA
(v., in tal senso e per analogia, sentenza del 28 settembre 2006,
Commissione/Austria, C-128/05, Racc. pag. I-9265, punto 25). Ciò vale, a
maggior ragione, in quanto tale obiettivo di semplificazione deve, nella
fattispecie, essere conciliato con quello della compensazione dell’onere
dell’IVA sopportato a monte dagli agricoltori interessati, il quale implica
necessariamente l’imposizione di un minimo di obblighi amministrativi agli
agricoltori forfettari, segnatamente al fine di raccogliere i dati necessari
alla determinazione delle percentuali forfettarie di compensazione
applicabili.  
  
---|---  
  
51

|

Orbene, dato che gli agricoltori forfettari sopportano effettivamente un onere
di IVA a monte non trascurabile, non riconoscere ai medesimi la compensazione
di un simile onere sarebbe contrario a quest’ultimo obiettivo.  
  
---|---  
  
52

|

Inoltre, a mente del settimo considerando della direttiva IVA, il sistema
comune dell’IVA dovrebbe portare ad una neutralità dell’imposta ai fini della
concorrenza nel senso che, nel territorio di ciascuno Stato membro, sui beni e
sui servizi di uno stesso tipo gravi lo stesso carico fiscale, a prescindere
dalla lunghezza del circuito di produzione e di distribuzione. In tal senso,
come rilevato dall’avvocato generale ai paragrafi 45-48 delle sue conclusioni,
il regime forfettario agricolo mira altresì a preservare il più possibile la
neutralità dell’IVA, essendo la compensazione volta a evitare che l’onere
dell’IVA sopportato a monte sia traslato a valle e determini allora un
incremento del prezzo, il quale sarebbe a sua volta gravato da tale tassa e
aumenterebbe, a cascata, lungo l’intero circuito di produzione e di
distribuzione dei prodotti e servizi forniti dagli agricoltori forfettari. Di
conseguenza, interpretando la disposizione in esame nel senso che essa
lascerebbe liberi gli Stati membri di ridurre le percentuali forfettarie di
compensazione fino al livello zero anche nel caso in cui gli agricoltori
sopportino a monte un onere dell’IVA non trascurabile, verrebbe pregiudicata
la suddetta neutralità.  
  
---|---  
  
53

|

È vero che il versamento di una semplice compensazione a carattere meramente
forfettario non porta, per definizione, a garantire una perfetta neutralità
dell’IVA. Tale compensazione consente, tuttavia, di assicurare la migliore
neutralità possibile in considerazione della necessità di conciliare
quest’ultima e l’obiettivo di compensazione con l’obiettivo di semplificazione
delle regole cui gli agricoltori forfettari sono soggetti, il quale parimenti
costituisce uno degli obiettivi del regime forfettario agricolo, come rilevato
al punto 48 della presente sentenza.  
  
---|---  
  
54

|

In tale contesto non può ritenersi che, di per sé, le modalità di
determinazione della percentuale forfettaria di compensazione previste
dall’articolo 298 della direttiva IVA rimettano in discussione tali obiettivi.
Non può pertanto ammettersi che una mera esenzione delle attività agricole –
in quanto equivalente, dal punto di vista funzionale, all’applicazione di una
percentuale forfettaria di compensazione di livello zero – possa essere
considerata una trasposizione adeguata delle norme della direttiva IVA
relative al regime forfettario agricolo e, in particolare, dei suoi articoli
296-298.  
  
---|---  
  
55

|

A tale riguardo, occorre anche osservare che la possibilità di ridurre le
percentuali forfettarie di compensazione fino al livello zero costituisce
un’opzione ulteriore rispetto a quella di arrotondare tali percentuali al
mezzo punto inferiore o superiore prevista all’articolo 298, secondo comma,
prima frase, della direttiva IVA. Tuttavia, alla luce delle suesposte
considerazioni, tale possibilità di riduzione fino al livello zero è offerta
agli Stati membri solo qualora le percentuali risultanti dai calcoli
effettuati conformemente al primo comma del medesimo articolo 298, quand’anche
superiori allo 0,5%, siano nondimeno trascurabili e, di conseguenza, qualora
l’onere complessivo di IVA sopportato a monte dagli agricoltori forfettari
possa a sua volta considerarsi trascurabile.  
  
---|---  
  
56

|

Come rilevato dall’avvocato generale ai paragrafi 20-33 e 56-58 delle sua
conclusioni, da un lato, né la formulazione della disposizione in causa né i
lavori preparatori della sesta direttiva ostano a tale interpretazione degli
articoli 296-298 della direttiva IVA e, dall’altro, la Repubblica portoghese
non può invocare a proprio vantaggio la sentenza del 15 luglio 2010,
Commissione/Regno Unito (C-582/08, Racc. pag. I-7195), per sostenere che tale
interpretazione non può essere fatta valere nei suoi confronti.  
  
---|---  
  
57

|

Occorre altresì sottolineare che, al contrario di quanto sostiene la
Repubblica portoghese, proprio il fatto di interpretare la disposizione
controversa nel senso che essa lascerebbe liberi gli Stati membri di fissare
percentuali forfettarie di livello zero, a prescindere dalle circostanze,
contravverrebbe alla certezza del diritto ed all’applicazione uniforme delle
norme del sistema comune dell’IVA nell’Unione.  
  
---|---  
  
58

|

Nel caso di specie, e senza che sia necessario pronunciarsi sulla ricevibilità
o sulla pertinenza dell’argomentazione della Commissione basata sui tassi del
5,3% e del 7,9% da essa dedotti, è sufficiente rilevare che la Repubblica
portoghese ammette che l’aliquota zero dell’IVA è stata abrogata nella sua
normativa nel corso dell’anno 1992 e che i beni ed i servizi generalmente
acquistati dagli agricoltori per l’esercizio delle loro attività sono da
allora soggetti, a seconda dei casi, ad un’aliquota IVA del 6% o del 13%. Gli
agricoltori forfettari portoghesi sopportano quindi necessariamente un onere
dell’IVA a monte che non è trascurabile e che deve perciò essere compensato.
Pertanto, tale Stato membro non può legittimamente applicare agli agricoltori
rientranti nel regime portoghese controverso una percentuale forfettaria di
compensazione di livello zero.  
  
---|---  
  
59

|

Peraltro, occorre rilevare, anzitutto, che l’argomento della Repubblica
portoghese secondo cui occorrerebbe fissare una percentuale forfettaria di
compensazione superiore a zero solamente qualora gli agricoltori si trovino in
una situazione di credito di IVA nei confronti dello Stato non trova alcun
supporto nel testo della direttiva IVA. Al contrario, la Corte ha già
precisato che, sebbene i dati macroeconomici relativi ai soli agricoltori
forfettari, cui si riferisce l’articolo 298 della direttiva IVA, comprendano
in effetti, come indicato dalla Repubblica portoghese, le entrate (consumo
intermedio e formazione lorda di capitale fisso) e le uscite (produzione
finale, ivi compreso l’autoconsumo), nonché l’importo totale delle imposte
relative alle entrate, essa ha anche indicato che le percentuali forfettarie
di compensazione sono ottenute dividendo il solo importo totale delle imposte
relative alle entrate per le uscite (sentenza del 28 giugno 1988,
Commissione/Italia, 3/86, Racc. pag. 3369, punto 8). L’IVA eventualmente
dovuta a valle e, pertanto, l’eventuale situazione di credito d’imposta degli
agricoltori, segnatamente di quelli rientranti nel regime forfettario, non è
quindi presa in considerazione nella determinazione della percentuale
forfettaria di compensazione applicabile.  
  
---|---  
  
60

|

Inoltre, da giurisprudenza costante della Corte risulta che l’esistenza di un
inadempimento deve essere valutata in relazione alla situazione dello Stato
membro quale si presentava alla scadenza del termine stabilito nel parere
motivato (v., in particolare, sentenze dell’11 ottobre 2001,
Commissione/Austria, C-110/00, Racc. pag. I-7545, punto 13, e del 3 giugno
2010, Commissione/Spagna, C-487/08, Racc. pag. I-4843, punto 34). Le norme
stabilite all’articolo 258 TFUE, poi, devono essere applicate senza che la
Commissione sia tenuta a rispettare un dato termine. Essa dispone così del
potere di decidere quando si debba eventualmente proporre un ricorso e non
spetta alla Corte, in linea di principio, sindacare tale decisione (sentenza
del 4 marzo 2010, Commissione/Italia, C-297/08, Racc. pag. I-1749, punto 87 e
giurisprudenza ivi citata).  
  
---|---  
  
61

|

Di conseguenza, poiché la Repubblica portoghese non contesta che, allo scadere
del termine fissato nel parere motivato, l’onere complessivo dell’IVA gravante
sui fattori di produzione agricola e sopportato dagli agricoltori rientranti
nel regime portoghese controverso non era trascurabile, come rilevato al punto
58 della presente sentenza, il fatto che le circostanze esistenti in
Portogallo a tale riguardo siano sostanzialmente immutate dal 1992, o
addirittura dal 1989, anche laddove dimostrato, è privo di incidenza
sull’analisi della fondatezza del ricorso della Commissione.  
  
---|---  
  
62

|

Infine, da un lato, la direttiva IVA enuncia espressamente, al suo articolo
296, paragrafo 1, che il regime forfettario agricolo è volto a compensare
l’onere dell’IVA sopportato a monte dagli agricoltori forfettari. Non può
dunque affermarsi che tale compensazione riguardi, in maniera generale, i
costi inerenti all’azienda agricola e presenti, quindi, un carattere
extrafiscale che non consentirebbe di imporre il versamento di detta
compensazione in forza della direttiva IVA. Dall’altro, quest’ultima prevede,
ai suoi articoli 300 e 301, le principali modalità secondo cui la
compensazione effettiva alla quale un dato agricoltore ha diritto deve essere
determinata e corrisposta al medesimo. Pertanto, non si può neppure affermare
che l’onere dell’IVA sopportato a monte dagli agricoltori rientranti nel
regime portoghese controverso possa essere compensato nei loro confronti
attraverso misure diverse dal versamento della compensazione forfettaria
prevista dalla suddetta direttiva.  
  
---|---  
  
63

|

Pertanto, la prima censura dedotta dalla Commissione a sostegno del proprio
ricorso dev’essere considerata fondata.  
  
---|---  
  
Sulla seconda censura, relativa alla compensazione negativa sulle risorse
proprie dovute in relazione alla riscossione dell’IVA

64

|

Secondo costante giurisprudenza, la Corte può esaminare d’ufficio se ricorrano
i presupposti previsti dall’articolo 258 TFUE per la proposizione di un
ricorso per inadempimento (sentenze del 31 marzo 1992, Commissione/Italia,
C-362/90, Racc. pag. I-2353, punto 8, e Commissione/Spagna, cit., punto 70).  
  
---|---  
  
65

|

Risulta, in particolare, dall’articolo 38, paragrafo 1, lettera c), del
regolamento di procedura della Corte e dalla giurisprudenza ad esso relativa
che il ricorso deve indicare l’oggetto della controversia e l’esposizione
sommaria dei motivi dedotti e che tale indicazione deve essere
sufficientemente chiara e precisa per consentire alla parte convenuta di
preparare la sua difesa e alla Corte di esercitare il suo sindacato. Ne
discende che gli elementi essenziali di fatto e di diritto sui quali un
ricorso si basa devono emergere in modo coerente e comprensibile dal testo del
ricorso stesso (sentenze del 9 gennaio 2003, Italia/Commissione, C-178/00,
Racc. pag. I-303, punto 6, e del 15 giugno 2010, Commissione/Spagna, C-211/08,
Racc. pag. I-5267, punto 32).  
  
---|---  
  
66

|

Nel caso di specie, la seconda censura dedotta dalla Commissione non soddisfa
tali requisiti. Con tale censura, infatti, la Commissione addebita alla
Repubblica portoghese di procedere ad una compensazione negativa sostanziale
sulle risorse proprie dovute in relazione alla riscossione dell’IVA. Tuttavia,
nell’esposizione dei suoi motivi, la Commissione si limita a indicare che, in
caso di accertata infrazione della direttiva IVA che determini una riduzione
delle risorse proprie dell’Unione, essa sarebbe legittimata a riscuotere
l’importo totale delle risorse proprie interessate, maggiorato dei relativi
interessi di mora. Essa omette, quindi, di spiegare precisamente quale sarebbe
l’obbligo rispetto al quale detto Stato membro, procedendo a una simile
compensazione, si sarebbe reso inadempiente. Inoltre, la Commissione afferma,
nel suo ricorso, che «il presente procedimento per inadempimento non [è] volto
ad esaminare in quale misura la Repubblica portoghese si sia conformata alla
normativa in materia di riscossione delle risorse proprie», in tal modo
contraddicendo la seconda censura enunciata nelle conclusioni che essa ha
presentato alla Corte.  
  
---|---  
  
67

|

Ne consegue che detta seconda censura deve essere respinta in quanto
irricevibile.  
  
---|---  
  
68

|

Alla luce di tutte le suesposte considerazioni, occorre dichiarare che,
applicando ai produttori agricoli un regime speciale che non rispetta il
regime istituito dalla direttiva IVA, in quanto li esenta dal pagamento
dell’IVA e comporta l’applicazione di una percentuale forfettaria di
compensazione di livello zero, la Repubblica portoghese è venuta meno agli
obblighi ad essa incombenti in forza degli articoli 296-298 della suddetta
direttiva.  
  
---|---  
  
Sulle spese

69

|

Ai sensi dell’articolo 69, paragrafo 2, del regolamento di procedura, la parte
soccombente è condannata alle spese se ne è stata fatta domanda. Conformemente
al paragrafo 3, primo comma, dello stesso articolo, se, in particolare, le
parti soccombono rispettivamente su uno o più capi, la Corte può ripartire le
spese o decidere che ciascuna delle parti sopporti le proprie spese. Pertanto,
poiché il ricorso della Commissione è accolto solo parzialmente, occorre
condannare ciascuna delle parti a sopportare le proprie spese.  
  
---|---  
|

Per questi motivi, la Corte (Quarta Sezione) dichiara e statuisce:  
  
---|---  
|  |

1)

|

Applicando ai produttori agricoli un regime speciale che non rispetta il
regime istituito dalla direttiva 2006/112/CE del Consiglio, del 28 novembre
2006, relativa al sistema comune d’imposta sul valore aggiunto, in quanto li
esenta dal pagamento dell’imposta sul valore aggiunto e comporta
l’applicazione di una percentuale forfettaria di compensazione di livello
zero, la Repubblica portoghese è venuta meno agli obblighi ad essa incombenti
in forza degli articoli 296-298 della suddetta direttiva.  
  
---|---  
|  |

2)

|

Il ricorso è respinto quanto al resto.  
  
---|---  
|  |

3)

|

La Commissione europea e la Repubblica portoghese sopportano le proprie spese.  
  
---|---  
|

Firme  
  
---|---  
  
* * *

( *1 ) Lingua processuale: il portoghese.

  *[""]: Double quotes
  *[*]: Asterisk
  *[?]: Question mark

