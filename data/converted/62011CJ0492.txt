

SENTENZA DELLA CORTE (Terza Sezione)

27 giugno 2013 ( *1 )

«Cooperazione giudiziaria in materia civile — Mediazione in materia civile e
commerciale — Direttiva 2008/52/CE — Normativa nazionale che prevede un
procedimento di mediazione obbligatoria — Non luogo a statuire»

Nella causa C-492/11,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Giudice di pace di Mercato San Severino,
con ordinanza del 21 settembre 2011, pervenuta in cancelleria il 26 settembre
2011, nel procedimento

Ciro Di Donna

contro

Società imballaggi metallici Salerno srl (SIMSA),

LA CORTE (Terza Sezione),

composta da M. Ilešič, presidente di sezione, E. Jarašiūnas, A. Ó Caoimh, C.
Toader (relatore) e C. G. Fernlund, giudici,

avvocato generale: J. Kokott

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per il governo italiano, da G. Palmieri, in qualità di agente, assistita da S.
Varone, avvocato dello Stato;  
  
---|---  
  
—

|

per il governo francese, da G. de Bergues e J.-S. Pilczer, in qualità di
agenti;  
  
---|---  
  
—

|

per il governo austriaco, da A. Posch, in qualità di agente;  
  
---|---  
  
—

|

per la Commissione europea, da F. Moro e M. Wilderspin, in qualità di agenti,  
  
---|---  
  
sentite le conclusioni dell’avvocato generale, presentate all’udienza dell’11
aprile 2013,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione della
direttiva 2008/52/CE del Parlamento europeo e del Consiglio, del 21 maggio
2008, relativa a determinati aspetti della mediazione in materia civile e
commerciale (GU L 136, pag. 3), degli articoli 6 e 13 della Convenzione
europea per la salvaguardia dei diritti dell’uomo e delle liberta
fondamentali, firmata a Roma il 4 novembre 1950, nonché dell’articolo 47 della
Carta dei diritti fondamentali dell’Unione europea.  
  
---|---  
  
2

|

Tale domanda è stata presentata nell’ambito di una controversia tra il sig. Di
Donna e la Società imballaggi metallici Salerno (SIMSA) srl (in prosieguo: la
«SIMSA»), in merito al risarcimento del danno causato all’autoveicolo del
ricorrente e per il quale il Giudice di pace di Mercato San Severino intende
applicare il procedimento di mediazione obbligatoria previsto dal diritto
italiano.  
  
---|---  
  
Contesto normativo

La normativa dell’Unione

3

|

I considerando 8 e 10 della direttiva 2008/52 così recitano:

|

«(8)

|

Le disposizioni della presente direttiva dovrebbero applicarsi soltanto alla
mediazione nelle controversie transfrontaliere, ma nulla dovrebbe vietare agli
Stati membri di applicare tali disposizioni anche ai procedimenti di
mediazione interni.  
  
---|---  
  
(…)

10

|

La presente direttiva dovrebbe applicarsi ai procedimenti in cui due o più
parti di una controversia transfrontaliera tentino esse stesse di raggiungere
volontariamente una composizione amichevole della loro controversia con
l’assistenza di un mediatore. Essa dovrebbe applicarsi in materia civile e
commerciale (...)».  
  
---|---  
  
4

|

L’articolo 1, paragrafo 1, di tale direttiva così prevede:

«La presente direttiva ha l’obiettivo di facilitare l’accesso alla risoluzione
alternativa delle controversie e di promuovere la composizione amichevole
delle medesime incoraggiando il ricorso alla mediazione e garantendo
un’equilibrata relazione tra mediazione e procedimento giudiziario».  
  
---|---  
  
5

|

L’articolo 3, lettera a), della richiamata direttiva così dispone:

«(...) si applicano le seguenti definizioni:

|

a)

|

per “mediazione” si intende un procedimento strutturato, indipendentemente
dalla denominazione, dove due o più parti di una controversia tentano esse
stesse, su base volontaria, di raggiungere un accordo sulla risoluzione della
medesima con l’assistenza di un mediatore. Tale procedimento può essere
avviato dalle parti, suggerito od ordinato da un organo giurisdizionale o
prescritto dal diritto di uno Stato membro.  
  
---|---  
  
(…)».  
  
6

|

L’articolo 5, paragrafo 2, di tale medesima direttiva così prevede:

«La presente direttiva lascia impregiudicata la legislazione nazionale che
rende il ricorso alla mediazione obbligatorio oppure soggetto a incentivi o
sanzioni, sia prima che dopo l’inizio del procedimento giudiziario, purché
tale legislazione non impedisca alle parti di esercitare il diritto di accesso
al sistema giudiziario».  
  
---|---  
  
7

|

L’articolo 7, paragrafo 1, della direttiva 2008/52 è formulato nei termini
seguenti:

«Poiché la mediazione deve avere luogo in modo da rispettare la riservatezza,
gli Stati membri garantiscono che, a meno che le parti non decidano
diversamente, né i mediatori né i soggetti coinvolti nell’amministrazione del
procedimento di mediazione siano obbligati a testimoniare nel procedimento
giudiziario o di arbitrato in materia civile e commerciale riguardo alle
informazioni risultanti da un procedimento di mediazione o connesse con lo
stesso, tranne nei casi in cui:

|

a)

|

ciò sia necessario per superiori considerazioni di ordine pubblico dello Stato
membro interessato, in particolare sia necessario per assicurare la protezione
degli interessi superiori dei minori o per scongiurare un danno all’integrità
fisica o psicologica di una persona; oppure  
  
---|---  
  
b)

|

la comunicazione del contenuto dell’accordo risultante dalla mediazione sia
necessaria ai fini dell’applicazione o dell’esecuzione di tale accordo.  
  
---|---  
  
(…)».  
  
Il diritto italiano

Il decreto legislativo n. 28/2010

8

|

Il decreto legislativo del 4 marzo 2010, n. 28, recante attuazione
dell’articolo 60 della legge 18 giugno 2009, n. 69, in materia di mediazione
finalizzata alla conciliazione delle controversie civili e commerciali (GURI
n. 53, del 5 marzo 2010; in prosieguo: il «decreto legislativo n. 28/2010»), è
stato comunicato alla Commissione europea in quanto misura nazionale di
trasposizione della direttiva 2008/52.  
  
---|---  
  
9

|

L’articolo 5, comma 1, di tale decreto così prevede:

«Chi intende esercitare in giudizio un’azione relativa ad una controversia in
materia di condominio, diritti reali, divisione, successioni ereditarie, patti
di famiglia, locazione, comodato, affitto di aziende, risarcimento del danno
derivante dalla circolazione di veicoli e natanti, da responsabilità medica e
da diffamazione con il mezzo della stampa o con altro mezzo di pubblicità,
contratti assicurativi, bancari e finanziari, è tenuto preliminarmente a
esperire il procedimento di mediazione ai sensi del presente decreto (…).
L’esperimento del procedimento di mediazione è condizione di procedibilità
della domanda giudiziale. L’improcedibilità deve essere eccepita dal
convenuto, a pena di decadenza, o rilevata d’ufficio dal giudice, non oltre la
prima udienza. Il giudice ove rilevi che la mediazione è già iniziata, ma non
si è conclusa, fissa la successiva udienza dopo la scadenza del termine di cui
all’articolo 6. Allo stesso modo provvede quando la mediazione non è stata
esperita, assegnando contestualmente alle parti il termine di quindici giorni
per la presentazione della domanda di mediazione».  
  
---|---  
  
10

|

L’articolo 6 di detto decreto così recita:

«1. Il procedimento di mediazione ha una durata non superiore a quattro mesi.

(…)».  
  
---|---  
  
11

|

L’articolo 8 del decreto legislativo n. 28/2010, come modificato dalla legge
del 14 settembre 2011, n. 148 (GURI n. 216, del 16 settembre 2011, pag. 1),
disciplina l’esperimento del procedimento di mediazione. Tale articolo dispone
quanto segue:

«1. All’atto della presentazione della domanda di mediazione, il responsabile
dell’organismo designa un mediatore e fissa il primo incontro tra le parti non
oltre quindici giorni dal deposito della domanda. (…)

(…)».  
  
---|---  
  
12

|

L’articolo 11 del decreto n. 28/2010 così dispone:

«1. Se è raggiunto un accordo amichevole, il mediatore forma processo verbale
al quale è allegato il testo dell’accordo medesimo. Quando l’accordo non è
raggiunto, il mediatore può formulare una proposta di conciliazione. In ogni
caso, il mediatore formula una proposta di conciliazione se le parti gliene
fanno concorde richiesta in qualunque momento del procedimento. Prima della
formulazione della proposta, il mediatore informa le parti delle possibili
conseguenze di cui all’articolo 13.

(...)

4\. Se la conciliazione non riesce, il mediatore forma processo verbale con
l’indicazione della proposta; il verbale è sottoscritto dalle parti e dal
mediatore, il quale certifica l’autografia della sottoscrizione delle parti o
la loro impossibilità di sottoscrivere. Nello stesso verbale, il mediatore dà
atto della mancata partecipazione di una delle parti al procedimento di
mediazione».  
  
---|---  
  
13

|

L’articolo 13 di detto decreto, relativo alle spese processuali, così prevede:

«1. Quando il provvedimento che definisce il giudizio corrisponde interamente
al contenuto della proposta, il giudice esclude la ripetizione delle spese
sostenute dalla parte vincitrice che ha rifiutato la proposta, riferibili al
periodo successivo alla formulazione della stessa, e la condanna al rimborso
delle spese sostenute dalla parte soccombente relative allo stesso periodo,
nonché al versamento all’entrata del bilancio dello Stato di un’ulteriore
somma di importo corrispondente al contributo unificato dovuto. Resta ferma
l’applicabilità degli articoli 92 e 96 del codice di procedura civile. Le
disposizioni di cui al presente comma si applicano altresì alle spese per
l’indennità corrisposta al mediatore e per il compenso dovuto all’esperto di
cui all’articolo 8, comma 4.

2\. Quando il provvedimento che definisce il giudizio non corrisponde
interamente al contenuto della proposta, il giudice, se ricorrono gravi ed
eccezionali ragioni, può nondimeno escludere la ripetizione delle spese
sostenute dalla parte vincitrice per l’indennità corrisposta al mediatore e
per il compenso dovuto all’esperto di cui all’articolo 8, comma 4».  
  
---|---  
  
Il decreto ministeriale n. 180/2010

14

|

In via regolamentare, il governo italiano ha emanato il decreto ministeriale
n. 180, del 18 ottobre 2010, come modificato dal decreto ministeriale n. 145,
del 6 luglio 2011 (in prosieguo: il «decreto ministeriale n. 180/2010»). Ai
fini della presente causa, l’articolo 16 del decreto ministeriale n. 180/2010
così prevede:

«1. L’indennità comprende le spese di avvio del procedimento e le spese di
mediazione.

2\. Per le spese di avvio, a valere sull’indennità complessiva, è dovuto da
ciascuna parte un importo di euro 40,00 che è versato dall’istante al momento
del deposito della domanda di mediazione e dalla parte chiamata alla
mediazione al momento della sua adesione al procedimento.

3\. Per le spese di mediazione è dovuto da ciascuna parte l’importo indicato
nella tabella A allegata al presente decreto.

4\. L’importo massimo delle spese di mediazione per ciascun scaglione di
riferimento, come determinato a norma della medesima tabella A:

|

a)

|

può essere aumentato in misura non superiore a un quinto tenuto conto della
particolare importanza, complessità o difficoltà dell’affare;  
  
---|---  
  
b)

|

deve essere aumentato in misura non superiore a un quarto in caso di successo
della mediazione;  
  
---|---  
  
c)

|

deve essere aumentato di un quinto nel caso di formulazione della proposta ai
sensi dell’articolo 11 del decreto legislativo [n. 28/2010];  
  
---|---  
  
d)

|

nelle materie di cui all’articolo 5, comma 1, del decreto legislativo [n.
28/2010], deve essere ridotto di un terzo per i primi sei scaglioni, e della
metà per i restanti, salva la riduzione prevista dalla lettera e) del presente
comma, e non si applica alcun altro aumento tra quelli previsti dal presente
articolo a eccezione di quello previsto dalla lettera b) del presente comma;  
  
---|---  
  
e)

|

deve essere ridotto a euro quaranta per il primo scaglione e ad euro cinquanta
per tutti gli altri scaglioni, ferma restando l’applicazione della lettera c)
del presente comma quando nessuna delle controparti di quella che ha
introdotto la mediazione, partecipa al procedimento.  
  
---|---  
  
(…)

14\. Gli importi minimi delle indennità per ciascun scaglione di riferimento,
come determinati a norma della tabella A allegata al presente decreto, sono
derogabili».  
  
15

|

La tabella A, citata nell’articolo 16, comma 4, del decreto ministeriale n.
180/2010, si presenta come segue:  
  
---|---  
  
Valore della lite

|

Spesa (per ciascuna parte)  
  
---|---  
  
Fino a € 1 000

|

€ 65  
  
Da € 1 001 a € 5 000

|

€ 130  
  
Da € 5 001 a € 10 000

|

€ 240  
  
Da € 10 001 a € 25 000

|

€ 360  
  
Da € 25 001 a € 50 000

|

€ 600  
  
Da € 50 001 a € 250 000

|

€ 1 000  
  
Da € 250 001 a € 500 000

|

€ 2 000  
  
Da € 500 001 a € 2 500 000

|

€ 3 800  
  
Da € 2 500 001 a € 5 000 000

|

€ 5 200  
  
Oltre € 5 000 000

|

€ 9 200  
  
Procedimento principale e questioni pregiudiziali

16

|

Il sig. Di Donna ha citato in giudizio la SIMSA per sentirne pronunciare la
condanna al risarcimento del danno cagionato alla sua autovettura da un
carrello elevatore appartenente a tale società. Come risulta dal fascicolo, la
SIMSA non ha contestato i fatti, ma ha chiesto lo spostamento della prima
udienza al fine di consentire la chiamata in garanzia della compagnia
assicuratrice con la quale essa ha stipulato una polizza che la garantisce per
responsabilità da fatti illeciti. Essa ha tuttavia sostenuto, in proposito,
che prima di chiamare in garanzia tale compagnia assicuratrice occorreva
sottoporre la controversia al procedimento di mediazione obbligatoria previsto
dal decreto legislativo n. 28/2010.  
  
---|---  
  
17

|

Il giudice del rinvio ritiene che tale decreto sia applicabile ai fatti di cui
al procedimento principale, in quanto il rapporto contrattuale esistente tra
la SIMSA e la compagnia assicuratrice chiamata a intervenire rientra
nell’ambito delle assicurazioni per il quale il procedimento di mediazione è
obbligatorio, ai sensi dell’articolo 5, comma 1, di detto decreto, pena
l’improcedibilità della domanda giudiziale. Il Giudice di pace di Mercato San
Severino si pone tuttavia la questione se, ai fini di fissare la data della
prossima udienza, si debba tenere conto del termine a comparire di 45 giorni
previsto per la chiamata in causa, oppure anche di quello di quattro mesi
necessario per lo svolgimento del procedimento di mediazione. Il giudice del
rinvio condivide peraltro i dubbi della SIMSA in ordine alla compatibilità
delle disposizioni del decreto legislativo n. 28/2010 con il diritto
dell’Unione.  
  
---|---  
  
18

|

In tale contesto il Giudice di pace di Mercato San Severino ha deciso di
sospendere il procedimento e di sottoporre alla Corte le seguenti questioni
pregiudiziali:

«Se gli articoli 6 e 13 della Convenzione europea per la salvaguardia dei
diritti dell’uomo e delle libertà fondamentali, l’articolo 47 della Carta dei
diritti fondamentali dell’Unione europea (…), la Direttiva 2008/52 (…), il
principio generale del Diritto dell’Unione di tutela giurisdizionale effettiva
ed, in generale, il Diritto dell’Unione nel suo complesso ostino a che venga
introdotta in uno degli Stati membri dell’Unione europea una normativa come
quella recata (…) dal D. Lgs. n. 28/2010 e dal decreto ministeriale n.
180/2010, (…) secondo la quale:

|

1)

|

il giudice può desumere, nel successivo giudizio, argomenti di prova a carico
della parte che ha mancato di partecipare, senza giustificato motivo, ad un
procedimento di mediazione obbligatoria;  
  
---|---  
  
2)

|

il giudice deve escludere la ripetizione delle spese sostenute dalla parte
vincitrice che ha rifiutato una proposta di conciliazione, riferibili al
periodo successivo alla formulazione della stessa, e deve condannarla al
rimborso delle spese sostenute dalla parte soccombente relative allo stesso
periodo, nonché al versamento all’entrata del bilancio dello Stato di
un’ulteriore somma di importo corrispondente a quella già versata per
l’imposta dovuta (contributo unificato), se la sentenza con la quale definisce
la causa intentata dopo la formulazione della proposta rifiutata corrisponda
interamente al contenuto della proposta stessa;  
  
---|---  
  
3)

|

il giudice, ricorrendo gravi ed eccezionali ragioni, può escludere la
ripetizione delle spese sostenute dalla parte vincitrice per l’indennità
corrisposta al mediatore e per il compenso dovuto all’esperto, anche se il
provvedimento che definisce il giudizio non corrisponda interamente al
contenuto della proposta;  
  
---|---  
  
4)

|

il giudice deve condannare, al versamento all’entrata del bilancio dello Stato
di una somma di importo corrispondente al contributo unificato dovuto per il
giudizio, la parte che non abbia partecipato al procedimento di mediazione
senza giustificato motivo;  
  
---|---  
  
5)

|

il Mediatore può, o addirittura deve, formulare una proposta di conciliazione
anche in mancanza di accordo delle parti ed anche in caso di mancata
partecipazione delle parti alla procedura;  
  
---|---  
  
6)

|

il termine entro cui deve concludersi il tentativo di mediazione può arrivare
fino a quattro mesi;  
  
---|---  
  
7)

|

pur dopo il decorso del termine di quattro mesi dall’inizio della procedura
l’azione sarà proponibile solo dopo che sarà stato acquisito, presso la
segreteria dell’Organismo di mediazione, il verbale di mancato accordo,
redatto dal Mediatore, con l’indicazione della proposta rifiutata;  
  
---|---  
  
8)

|

non è escluso che i procedimenti di mediazione possano moltiplicarsi – con
conseguente moltiplicazione dei tempi di definizione della controversia –
tante volte quante siano le domande nuove legittimamente proposte nel corso
del medesimo giudizio nel frattempo iniziato;  
  
---|---  
  
9)

|

il costo della procedura di mediazione obbligatoria è almeno due volte più
elevato di quello del processo giurisdizionale che la procedura di mediazione
mira a scongiurare e la sproporzione aumenta esponenzialmente con l’aumentare
del valore della controversia (fino a far diventare il costo della mediazione
anche più che sestuplo rispetto al costo del processo giurisdizionale) o con
l’aumentare della sua complessità (in tale ultimo caso rivelandosi necessaria
la nomina di un esperto, da retribuirsi dalle parti della procedura, che aiuti
il Mediatore in controversie che richiedono specifiche competenze tecniche
senza che la relazione tecnica stilata dall’esperto o le informazioni da lui
acquisite possano essere utilizzate nel successivo giudizio)».  
  
---|---  
  
Sviluppi intervenuti successivamente alla presentazione della domanda di
pronuncia pregiudiziale

19

|

In seguito a una domanda di chiarimenti della Corte concernente i motivi a
sostegno della necessità del presente rinvio pregiudiziale ai fini della
risoluzione della controversia principale, il giudice del rinvio, con risposta
del 9 marzo 2012, ha dichiarato che, nel caso in cui la Corte dovesse decidere
nel senso dell’incompatibilità della normativa nazionale con il diritto
dell’Unione, egli sarebbe tenuto a non sottoporre la controversia principale
al procedimento di mediazione, il che comporterebbe conseguenze sul calcolo
del termine per la fissazione dell’udienza.  
  
---|---  
  
20

|

Con sentenza n. 272/2012, pronunciata il 24 ottobre 2012, la Corte
costituzionale ha dichiarato l’illegittimità costituzionale di taluni articoli
del decreto legislativo n. 28/2010, in particolare degli articoli 5, comma 1,
8, comma 5, nonché 13, ad eccezione, per quest’ultimo, del rinvio agli
articoli 92 e 96 del Codice di procedura civile, che tuttavia non risultano
rilevanti nel procedimento principale.  
  
---|---  
  
21

|

Da tale sentenza emerge, in particolare, che, in seguito alla dichiarazione
d’illegittimità costituzionale dell’articolo 5, comma 1, del decreto
legislativo n. 28/2010, il previo esperimento del procedimento di mediazione
in Italia non è più una condizione di procedibilità della domanda giudiziale e
le parti ormai non sono più tenute a ricorrere al procedimento di mediazione.  
  
---|---  
  
22

|

Con lettera del 14 dicembre 2012, la cancelleria della Corte ha chiesto al
giudice del rinvio di indicare le conseguenze della sentenza n. 272/2012 sia
sulla controversia nazionale dinanzi a esso pendente, sia sul rinvio
pregiudiziale.  
  
---|---  
  
23

|

Con lettera del 17 gennaio 2013, detto giudice ha risposto che avrebbe
mantenuto la propria domanda di pronuncia pregiudiziale. Tuttavia, egli non ha
preso posizione sull’impatto di detta sentenza per quanto concerne l’emananda
decisione nel procedimento principale, né sulla rilevanza delle questioni
pregiudiziali sottoposte alla Corte.  
  
---|---  
  
Sul rinvio pregiudiziale

24

|

Dalla giurisprudenza della Corte emerge che, nell’ambito della cooperazione
tra la stessa e i giudici nazionali, prevista dall’articolo 267 TFUE, spetta
soltanto al giudice nazionale, cui è stata sottoposta la controversia e che
deve assumersi la responsabilità dell’emananda decisione giurisdizionale,
valutare, alla luce delle particolari circostanze della causa, sia la
necessità di una pronuncia pregiudiziale al fine di poter emettere la propria
sentenza, sia la rilevanza delle questioni che esso sottopone alla Corte. Di
conseguenza, se le questioni sollevate vertono sull’interpretazione di una
disposizione del diritto dell’Unione, la Corte, in via di principio, è tenuta
a statuire (v., in particolare, sentenze del 15 dicembre 1995, Bosman,
C-415/93, Racc. pag. I-4921, punto 59; del 13 marzo 2001, PreussenElektra,
C-379/98, Racc. pag. I-2099, punto 38, e del 9 dicembre 2010, Fluxys,
C-241/09, Racc. pag. I-12773, punto 28).  
  
---|---  
  
25

|

Tuttavia, la Corte ha anche chiarito che, in ipotesi eccezionali, le spetta
esaminare le condizioni in cui è adita dal giudice nazionale al fine di
verificare la propria competenza. Il suo rifiuto di pronunciarsi su una
domanda proposta da un giudice nazionale è possibile soltanto qualora appaia
in modo manifesto che l’interpretazione del diritto dell’Unione richiesta non
ha alcun rapporto con la realtà effettiva o con l’oggetto del procedimento
principale, qualora la questione sia di tipo teorico o, ancora, qualora la
Corte non disponga degli elementi di fatto e di diritto necessari per
rispondere in modo utile alle questioni che le sono sottoposte (v., in
particolare, sentenze PreussenElektra, cit., punto 39; del 23 aprile 2009,
Rüffler, C-544/07, Racc. pag. I-3389, punto 38; del 19 novembre 2009,
Filipiak, C-314/08, Racc. pag. I-11049, punto 42, e del 26 febbraio 2013,
Melloni, C-399/11, punto 29).  
  
---|---  
  
26

|

Pertanto, è necessario ricordare che, secondo una giurisprudenza costante, sia
dal dettato sia dal sistema dell’articolo 267 TFUE emerge che il procedimento
pregiudiziale presuppone la pendenza dinanzi ai giudici nazionali di
un’effettiva controversia, nell’ambito della quale è ad essi richiesta una
pronuncia che possa tenere conto della sentenza pregiudiziale (v., in tal
senso, in particolare, sentenza del 20 gennaio 2005, García Blanco, C-225/02,
Racc. pag. I-523, punto 27 e la giurisprudenza citata).  
  
---|---  
  
27

|

Orbene, nel procedimento principale, in seguito alla sentenza della Corte
costituzionale del 24 ottobre 2012, la normativa nazionale applicabile alla
controversia principale non è più quella presa in considerazione nell’ambito
della domanda di pronuncia pregiudiziale (v., per analogia, sentenza Fluxys,
cit., punto 32). Infatti, detta sentenza, dichiarando che alcune disposizioni
del decreto legislativo n. 28/2010 non sono conformi alla Costituzione, ha per
effetto di escluderle dall’ordinamento giuridico nazionale.  
  
---|---  
  
28

|

Pur avendo dichiarato, nella lettera del 17 gennaio 2013, di voler mantenere
la propria domanda di pronuncia pregiudiziale, il giudice del rinvio non ha
però precisato sotto quale profilo le sue questioni pregiudiziali rimanessero
rilevanti per la soluzione della controversia principale.  
  
---|---  
  
29

|

Orbene, come rilevato dall’avvocato generale ai paragrafi 20 e 23 delle sue
conclusioni, le nove questioni pregiudiziali rivolte alla Corte presentano
ormai un carattere teorico.  
  
---|---  
  
30

|

Infatti, le prime quattro questioni riguardano la compatibilità con il diritto
dell’Unione di una normativa che consente al giudice, da un lato, di
utilizzare elementi di prova a carico della parte che non ha partecipato,
senza giustificato motivo, a un procedimento di mediazione obbligatoria, e di
condannarla a versare all’entrata del bilancio dello Stato una somma di
importo corrispondente al contributo unificato per le spese (articolo 8, comma
5, del decreto legislativo n. 28/2010) e, dall’altro, di escludere la
ripetizione delle spese sostenute dalla parte vincitrice che ha rifiutato la
proposta di conciliazione e di condannarla a sostenere le spese della
mediazione (articolo 13 di tale decreto). Tali questioni si riferiscono quindi
esclusivamente a disposizioni che sono state dichiarate costituzionalmente
illegittime. Stanti tali premesse, dette questioni sono divenute prive di
oggetto per effetto delle modifiche intervenute in ordine all’applicabilità
delle disposizioni nazionali controverse.  
  
---|---  
  
31

|

Per quanto attiene alle ultime cinque questioni relative allo svolgimento del
procedimento di mediazione, ai termini per la sua esecuzione nonché al
relativo costo, si deve osservare, alla stregua di quanto constatato al punto
27 della presente sentenza, che il contesto giuridico nazionale nel quale si
inserisce la controversia principale non è più quello descritto dal giudice
nazionale nella sua decisione di rinvio. Invero, poiché è stata dichiarata
l’illegittimità costituzionale dell’articolo 5, comma 1, del decreto
legislativo n. 28/2010, le parti non sono ormai più tenute a partecipare a un
procedimento di mediazione. Di conseguenza, come illustrato dall’avvocato
generale al paragrafo 29 delle sue conclusioni, dette questioni hanno perso la
loro rilevanza ai fini dell’emananda decisione nel procedimento principale.  
  
---|---  
  
32

|

Ne risulta che, tenuto conto dell’evoluzione della controversia dinanzi al
giudice del rinvio dal punto di vista del diritto applicabile, la Corte non si
trova più in condizione di statuire sulle questioni che le sono state
sottoposte (v., in tal senso, sentenza Fluxys, cit., punto 34).  
  
---|---  
  
Sulle spese

33

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

Non vi è più luogo a rispondere alle questioni sollevate in via pregiudiziale
dal Giudice di pace di Mercato San Severino con ordinanza del 21 settembre
2011 nella causa C-492/11.  
  
---|---  
|

Firme  
  
---|---  
  
* * *

( *1 ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

