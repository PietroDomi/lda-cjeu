

SENTENZA DELLA CORTE (Seconda Sezione)

6 ottobre 2015 ( * )

«Rinvio pregiudiziale — Articolo 82 CE — Abuso di posizione dominante —
Mercato della distribuzione delle spedizioni postali di massa — Pubblicità
diretta per corrispondenza — Sistema retroattivo di sconti — Effetto
preclusivo — Criterio del concorrente altrettanto efficiente — Grado di
probabilità e carattere serio di un effetto anticoncorrenziale»

Nella causa C‑23/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Sø- og Handelsretten (Tribunale degli
affari marittimi e commerciali, Danimarca), con decisione dell’8 gennaio 2014,
pervenuta in cancelleria il 16 gennaio 2014, nel procedimento

Post Danmark A/S

contro

Konkurrencerådet,

con l’intervento di:

Bring Citymail Danmark A/S,

LA CORTE (Seconda Sezione),

composta da R. Silva de Lapuerta, presidente di sezione, J.‑C. Bonichot, A.
Arabadjiev, J. L. da Cruz Vilaça (relatore) e C. Lycourgos, giudici,

avvocato generale: J. Kokott

cancelliere: C. Strömholm, amministratore

vista la fase scritta del procedimento e in seguito all’udienza del 26 marzo
2015,

considerate le osservazioni presentate:

—

|

per la Post Danmark A/S, da S. Zinck, advokat, e T. Lübbig, Rechtsanwalt;  
  
---|---  
  
—

|

per la Bring Citymail Danmark A/S, da P. Jakobsen, advokat;  
  
---|---  
  
—

|

per il governo danese, da M. Wolff, in qualità di agente, assistita da J.
Pinborg, advokat;  
  
---|---  
  
—

|

per il governo tedesco, da T. Henze e J. Möller, in qualità di agenti;  
  
---|---  
  
—

|

per la Commissione europea, da É. Gippini Fournier, L. Malferrari e L.
Grønfeldt, in qualità di agenti;  
  
---|---  
  
—

|

per l’Autorità di vigilanza EFTA, da X. Lewis, M. Schneider e M. Moustakali,
in qualità di agenti,  
  
---|---  
  
sentite le conclusioni dell’avvocato generale, presentate all’udienza del 21
maggio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
82 CE.  
  
---|---  
  
2

|

Tale domanda è stata presentata nell’ambito di una controversia tra la Post
Danmark A/S (in prosieguo: la «Post Danmark») e il Konkurrencerådet (Consiglio
per la concorrenza), in merito ad un sistema di sconti retroattivi attuato da
tale impresa negli anni 2007 e 2008 per le spedizioni pubblicitarie inviate in
massa.  
  
---|---  
  
Procedimento principale e questioni pregiudiziali

3

|

All’epoca dei fatti di cui trattasi nel procedimento principale, vale a dire
nel corso del 2007 e del 2008, la Post Danmark era controllata dallo Stato
danese ed era incaricata del servizio postale universale di distribuzione nel
termine di un giorno, su tutto il territorio danese, di lettere e pacchi, e in
particolare delle spedizioni di massa, di peso inferiore a 2 kg. Essa aveva
l’obbligo di applicare un regime tariffario in base al quale i prezzi delle
prestazioni ricadenti nell’obbligo di servizio universale dovevano rimanere
invariati a prescindere dal luogo di destinazione.  
  
---|---  
  
4

|

Per compensare l’obbligo di servizio universale e il regime di tariffa unica
che le erano imposti, la Post Danmark godeva di un monopolio ex lege sulla
distribuzione di lettere, ivi incluso l’ambito delle spedizioni di massa, in
particolare della pubblicità diretta per corrispondenza, di peso non superiore
a 50 grammi.  
  
---|---  
  
5

|

La pubblicità diretta per corrispondenza è un segmento del mercato delle
spedizioni di massa che consiste nella distribuzione nell’ambito di campagne
commerciali di lettere pubblicitarie di contenuto uniforme, recanti
l’indirizzo del destinatario.  
  
---|---  
  
6

|

Dalla decisione di rinvio risulta che la Post Danmark ha posto in essere un
sistema di sconti per la pubblicità diretta per corrispondenza nel 2003, in un
periodo in cui non esisteva alcuna concorrenza sul mercato della distribuzione
di spedizioni di massa e in cui il monopolio sulla distribuzione di posta si
estendeva a tutte le lettere di peso non superiore a 100 grammi.  
  
---|---  
  
7

|

Tali sconti si applicavano alle spedizioni compiute dal cliente, comprendenti
almeno 3000 esemplari per volta, a condizione che la totalità delle spedizioni
raggiungesse un volume minimo di 30000 lettere per anno, oppure comportasse
annualmente affrancature per un importo lordo di almeno 300000 corone danesi
(DKK) (circa EUR 40200). Tale sistema di sconti prevedeva una scala
percentuale compresa tra il 6% e il 16%, laddove quest’ultima percentuale di
sconto era applicabile ai clienti che annualmente avessero spedito plichi per
una quantità superiore ai 2 milioni o per un importo di oltre DKK 20 milioni
(circa EUR 2680426). La scala degli sconti era «standardizzata», ossia tutti i
clienti potevano ottenere lo stesso sconto in funzione dei loro acquisti
cumulati nel corso del periodo di riferimento, ossia un anno.  
  
---|---  
  
8

|

All’inizio dell’anno la Post Danmark ed i suoi clienti stipulavano accordi in
cui venivano indicate le quantità di spedizioni stimate per tale anno. Su tale
base erano concessi gli sconti e periodicamente era effettuata la
fatturazione. Al termine dell’anno, la Post Danmark procedeva ad un
adeguamento allorché le quantità spedite non corrispondevano a quelle
inizialmente stimate. Il prezzo per le spedizioni di ciascun cliente veniva
adeguato alla fine dell’anno, con effetto retroattivo agli inizi del medesimo
anno, sulla base della quantità di posta effettivamente spedita. La
percentuale dello sconto da ultimo stabilita era in tal modo applicabile a
tutte le spedizioni effettuate nel corso del periodo interessato e non solo
alle spedizioni eccedenti la quantità inizialmente stimata. Allo stesso modo,
un cliente il cui volume di spedizioni si fosse rivelato inferiore alla
quantità stimata doveva rimborsare la Post Danmark.  
  
---|---  
  
9

|

Il sistema di sconti di cui trattasi nel procedimento principale era
applicabile a tutte le spedizioni pubblicitarie recanti l’indirizzo del
destinatario, a prescindere dal fatto che esse ricadessero o meno nel
monopolio della Post Danmark e dal fatto che la distribuzione avesse avuto
luogo o meno in zone non coperte da altri operatori. Dalla decisione di rinvio
risulta che della progressività degli sconti applicati ai servizi di
pubblicità diretta per corrispondenza si avvalevano in misura maggiore i
clienti di medie dimensioni, posto che le quantità spedite dai clienti molto
importanti eccedevano ampiamente lo scaglione superiore.  
  
---|---  
  
10

|

Il 1o gennaio 2007 la Bring Citymail Danmark A/S (in prosieguo: la «Bring
Citymail»), una società controllata dalla Post Danmark Norge AS, società
incaricata del servizio postale universale in Norvegia, ha iniziato a
distribuire in Danimarca corrispondenza commerciale, anche in forma di
pubblicità diretta per corrispondenza. La Bring Citymail offriva un servizio
di distribuzione di tale posta non entro il termine di un giorno dall’invio,
ma entro il termine di tre giorni. Tale servizio veniva utilizzato da circa 1
milione di nuclei familiari a Copenhagen (Danimarca) e zone limitrofe, il che
corrispondeva a circa il 40% della totalità dei nuclei familiari interessati.  
  
---|---  
  
11

|

Durante il periodo di riferimento, la Bring Citymail era l’unica seria
concorrente della Post Danmark nel mercato delle spedizioni di massa.  
  
---|---  
  
12

|

La Bring Citymail si è ritirata dal mercato danese nel 2010 dopo aver subito
pesanti perdite. In base ai chiarimenti forniti al riguardo, essa avrebbe
subito un danno di DKK 500 milioni (circa EUR 67010654), in conseguenza dei
costi legati all’avviamento e dei risultati negativi durante gli esercizi
contabili nel periodo compreso tra il 2006 e il 2009.  
  
---|---  
  
13

|

A seguito di una denuncia depositata dalla Bring Citymail, il Consiglio per la
concorrenza, con decisione del 24 giugno 2009, ha ritenuto che la Post Danmark
avesse abusato di una posizione dominante sul mercato della distribuzione
delle spedizioni di massa applicando, negli anni 2007 e 2008, sconti per la
pubblicità diretta per corrispondenza che hanno avuto l’effetto di fidelizzare
la clientela e di «chiudere» il mercato, senza essere in grado di dimostrare
vantaggi in termini di efficienza che avrebbero potuto giovare ai consumatori
e neutralizzare gli effetti restrittivi di detti sconti sulla concorrenza.  
  
---|---  
  
14

|

Il Consiglio per la concorrenza ha in particolare ritenuto che la Post Danmark
fosse una controparte commerciale ineludibile sul mercato delle spedizioni di
massa, in quanto deteneva oltre il 95% di un mercato il cui accesso era
ostacolato da elevate barriere e che si distingueva per economie di scala.
Inoltre, la Post Danmark godeva di notevoli vantaggi strutturali grazie
segnatamente al monopolio ex lege, dato che, durante il periodo di
riferimento, oltre il 70% di tutte le spedizioni in massa in Danimarca
ricadevano in tale monopolio, nonché di una copertura geografica unica estesa
a tutta la Danimarca.  
  
---|---  
  
15

|

Secondo il Consiglio per la concorrenza, siffatti elementi hanno obbligato la
clientela di tale tipo di servizi a rivolgersi alla Post Danmark per il 70%
delle spedizioni sulle quali quest’ultima deteneva un diritto esclusivo e per
una parte significativa delle spedizioni di massa che dovevano essere
effettuate al di fuori della copertura geografica della Bring Citymail,
cosicché nella propria area geografica la Bring Citymail poteva esercitare una
concorrenza soltanto su circa il 30% delle spedizioni.  
  
---|---  
  
16

|

Inoltre, il Consiglio per la concorrenza ha insistito sulla struttura e sul
contenuto del sistema di sconti, in particolare sul suo carattere retroattivo
con un periodo di acquisizione dei diritti di un anno e sull’ampiezza delle
percentuali applicate agli sconti. Secondo quanto rilevato dal Consiglio per
la concorrenza, circa due terzi delle spedizioni effettuate nell’ambito della
pubblicità diretta per corrispondenza al di fuori del monopolio non potevano
essere trasferite dalla Post Danmark alla Bring Citymail senza ripercussioni
negative sulle percentuali degli sconti.  
  
---|---  
  
17

|

Esso ne ha dedotto che detto sistema produceva un effetto preclusivo
anticoncorrenziale sul mercato. Al riguardo il Consiglio per la concorrenza,
contrariamente alla Post Danmark, ha ritenuto che fosse irrilevante fondare la
valutazione dell’effetto preclusivo anticoncorrenziale provocato sul mercato
dal sistema di sconti sul criterio detto «del concorrente altrettanto
efficiente», criterio questo che implica un raffronto dei prezzi con i costi
dell’impresa dominante. Infatti, secondo la suddetta autorità, tenuto conto
delle caratteristiche peculiari del mercato di riferimento, non può
richiedersi, ai fini di tale raffronto, che un nuovo concorrente sia efficace
nel breve termine quanto la Post Danmark.  
  
---|---  
  
18

|

Con decisione del 10 maggio 2010, la Konkurrenceankenævnet (Commissione di
ricorso in materia di concorrenza) ha confermato la decisione del Consiglio
per la concorrenza del 24 giugno 2009.  
  
---|---  
  
19

|

La Post Danmark ha adito il Tribunale degli affari marittimi e commerciali il
quale ha considerato che, sebbene sia pacifico che, per essere contrario
all’articolo 82 CE, un sistema di sconti come quello di cui trattasi nel
procedimento principale deve essere idoneo ad avere un certo effetto di
preclusione sul mercato, sussistono tuttavia dubbi relativamente ai criteri in
base ai quali stabilire se un simile sistema possa concretamente produrre un
effetto di preclusione in contrasto con l’articolo 82 CE.  
  
---|---  
  
20

|

Alla luce di quanto sopra, il Tribunale degli affari marittimi e commerciali
ha deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

A quali criteri si debba fare riferimento per stabilire se l’applicazione da
parte di un’impresa in posizione dominante di un sistema di sconti con soglie
quantitative standardizzate ed avente inoltre le caratteristiche descritte ai
punti da 10 a 11 della decisione di rinvio costituisca un abuso di posizione
dominante in contrasto con l’articolo 82 CE.

Si chiede alla Corte di precisare nella sua risposta quale rilevanza abbia ai
fini della valutazione il fatto che gli scaglioni del sistema di sconti siano
o meno stabiliti in modo tale che il sistema di sconti sia applicabile alla
maggioranza degli utenti sul mercato.

Si chiede inoltre alla Corte di precisare nella sua risposta quale rilevanza
abbiano, eventualmente, i prezzi e i costi dell’impresa in posizione dominante
nella valutazione di tale sistema di sconti alla luce dell’articolo 82 CE
(rilevanza dell’esame “concorrente altrettanto efficiente”).

Al tempo stesso si chiede alla Corte di chiarire quale rilevanza abbiano al
riguardo le caratteristiche del mercato, ivi compreso se tali caratteristiche
possano giustificare il ricorso ad esami ed analisi diversi dal criterio del
“concorrente altrettanto efficiente” per dimostrare l’effetto preclusivo (v.,
al riguardo, punto 24 della Comunicazione della Commissione,[dal titolo]
“Orientamenti sulle priorità della Commissione nell’applicazione dell’articolo
82 del trattato CE al comportamento abusivo delle imprese dominanti volto
all’esclusione dei concorrenti” [(GU 2009, C 45, pag. 7)]).  
  
---|---  
  
2)

|

Quanto probabile e grave debba essere l’effetto anticoncorrenziale di un
sistema di sconti avente le caratteristiche descritte ai punti da 10 a 11
della decisione di rinvio perché l’articolo 82 CE sia applicabile.  
  
---|---  
  
3)

|

Alla luce delle risposte fornite alla prima e alla seconda questione, quali
circostanze specifiche il giudice nazionale debba prendere in considerazione
nel valutare se un sistema di sconti, nelle circostanze come quelle descritte
nella decisione di rinvio (con riferimento alle caratteristiche del mercato e
al sistema di sconti), in concreto abbia o sia in grado di avere un effetto
preclusivo sul mercato tale da costituire un abuso che ricade nell’ambito di
applicazione dell’articolo 82 CE.

Al riguardo se rilevi che l’effetto preclusivo sul mercato sia notevole».  
  
---|---  
  
Sulle questioni pregiudiziali

Sulla prima questione, primo e secondo paragrafo, e sulla terza questione,
primo paragrafo

21

|

Con la prima questione, primo e secondo paragrafo, e con la terza questione,
primo paragrafo, che occorre esaminare congiuntamente, il giudice del rinvio
chiede in sostanza alla Corte di precisare i criteri che devono essere
applicati per stabilire se un sistema di sconti, come quello di cui trattasi
nel procedimento principale, sia atto ad avere un effetto di preclusione sul
mercato in violazione dell’articolo 82 CE. Il giudice del rinvio chiede
altresì quale sia la rilevanza da assegnarsi, nell’ambito di tale valutazione,
al fatto che detto sistema di sconti sia applicabile alla maggior parte della
clientela nel mercato.  
  
---|---  
  
22

|

Dal fascicolo sottoposto alla Corte risulta che il sistema di sconti praticato
dalla Post Danmark negli anni 2007 e 2008 presentava tre principali
caratteristiche.  
  
---|---  
  
23

|

In primo luogo, la scala degli sconti, che prevedeva percentuali comprese tra
il 6% e il 16%, era «standardizzata», vale a dire tutti i clienti potevano
ottenere le stesse riduzioni in funzione dei loro acquisti cumulati nel corso
di un periodo di riferimento annuale.  
  
---|---  
  
24

|

In secondo luogo, gli sconti erano «condizionati», nel senso che la Post
Danmark e i suoi clienti stipulavano all’inizio dell’anno accordi in cui
venivano indicate le quantità di spedizioni stimate per tale anno. Al termine
dell’anno, la Post Danmark procedeva ad un adeguamento allorché le quantità
spedite non coincidevano con quelle stimate all’inizio.  
  
---|---  
  
25

|

In terzo luogo, gli sconti erano «retroattivi», nel senso che, allorché la
soglia di spedizioni inizialmente fissata veniva oltrepassata, la percentuale
di sconto stabilita alla fine dell’anno veniva applicata a tutte le spedizioni
effettuate nel corso del periodo interessato e non esclusivamente alle
spedizioni eccedenti la soglia inizialmente stimata.  
  
---|---  
  
26

|

Per quanto riguarda l’applicazione dell’articolo 82 CE ad un sistema di
sconti, occorre ricordare che, vietando lo sfruttamento abusivo di una
posizione dominante sul mercato quando il commercio tra Stati membri possa
risultarne compromesso, tale articolo riguarda i comportamenti che sono atti
ad influire sulla struttura di un mercato in cui, proprio per il fatto che vi
opera un’impresa che occupa una posizione del genere, il grado di concorrenza
è già indebolito e che hanno come effetto di ostacolare il mantenimento del
grado di concorrenza ancora esistente sul mercato o lo sviluppo di detta
concorrenza (v., in tal senso, sentenze Nederlandsche Banden-Industrie-
Michelin/Commissione, 322/81, EU:C:1983:313, punto 70, e British
Airways/Commissione, C‑95/04 P, EU:C:2007:166, punto 66).  
  
---|---  
  
27

|

Da giurisprudenza costante risulta altresì che, a differenza di uno sconto
quantitativo, che dipende solo dal volume degli acquisti effettuati presso il
produttore interessato che, in via di principio, non è tale da violare
l’articolo 82 CE, un premio fedeltà, mirante ad impedire, mediante la
concessione di vantaggi finanziari, che i clienti si riforniscano presso
produttori concorrenti per la totalità o per una parte significativa del loro
fabbisogno, configura un abuso ai sensi di detto articolo (v. sentenze
Nederlandsche Banden‑Industrie‑Michelin/Commissione, 322/81, EU:C:1983:313,
punto 71, nonché Tomra Systems e a./Commissione, C‑549/10 P, EU:C:2012:221,
punto 70).  
  
---|---  
  
28

|

Per quanto riguarda il sistema di sconti di cui trattasi nel procedimento
principale, si deve osservare che tale sistema non può essere considerato alla
stregua di un semplice sconto quantitativo che dipende esclusivamente dal
volume degli acquisti, dal momento che gli sconti in questione sono concessi
non per ciascuna ordinazione individuale, e quindi in misura corrispondente ad
un risparmio dei costi realizzato dai fornitori, ma in funzione di tutte le
ordinazioni effettuate nel corso di un dato periodo. Inoltre, nell’ambito di
tale sistema non era neppure contemplato alcun obbligo o promessa da parte
degli acquirenti di rifornirsi esclusivamente o per una determinata quantità
del loro fabbisogno presso la Post Danmark, il che lo differenziava dai premi
fedeltà ai sensi della giurisprudenza menzionata al precedente punto.  
  
---|---  
  
29

|

Ciò premesso, per determinare se l’impresa che occupa una posizione dominante
abbia sfruttato in modo abusivo tale posizione applicando un sistema di sconti
come quello di cui trattasi nel procedimento principale, la Corte ha più volte
dichiarato che occorre valutare tutte le circostanze, in particolare i criteri
e le modalità della concessione degli sconti, e accertare se questi sconti
mirino, mediante un vantaggio che non trova giustificazione in alcuna
prestazione economica, a sopprimere o limitare la possibilità di scelta da
parte dell’acquirente delle sue fonti di rifornimento, a chiudere l’accesso
del mercato ai concorrenti, ad applicare a controparti commerciali condizioni
dissimili per prestazioni equivalenti o a rafforzare la posizione dominante
mediante una concorrenza falsata (sentenze British Airways/Commissione,
C‑95/04 P, EU:C:2007:166, punto 67, nonché Tomra Systems e a./Commissione,
C‑549/10 P, EU:C:2012:221, punto 71).  
  
---|---  
  
30

|

In considerazione delle peculiarità della presente causa, nell’ambito
dell’esame di tutte le circostanze rilevanti occorre altresì tener conto della
portata della posizione dominante della Post Danmark e delle specifiche
condizioni di concorrenza del mercato di riferimento.  
  
---|---  
  
31

|

Al riguardo, si deve anzitutto verificare se tali sconti siano atti a
determinare un effetto preclusivo, cioè se siano in grado, da un lato, di
rendere più difficoltoso, o addirittura impossibile, l’accesso al mercato per
i concorrenti dell’impresa in posizione dominante e, dall’altro, di rendere
più difficoltosa, o addirittura impossibile, per le sue controparti
commerciali la scelta tra più fonti di approvvigionamento o controparti
commerciali. Occorre poi valutare se esista una giustificazione economica
obiettiva degli sconti concessi (sentenza British Airways/Commissione, C‑95/04
P, EU:C:2007:166, punti 68 e 69).  
  
---|---  
  
32

|

Per quanto riguarda, in primo luogo, i criteri e le modalità di concessione
degli sconti, va rammentato che gli sconti di cui al procedimento principale
erano «retroattivi», nel senso che, se la soglia fissata originariamente
all’inizio dell’anno per le quantità di posta veniva oltrepassata, la
percentuale di sconto stabilita alla fine dell’anno era applicabile a tutte le
spedizioni effettuate nel corso del periodo di riferimento, e non
esclusivamente alle spedizioni eccedenti la quantità inizialmente stimata.
Viceversa, un cliente il cui volume di spedizioni si fosse rivelato inferiore
alla quantità stimata doveva rimborsare la Post Danmark.  
  
---|---  
  
33

|

Orbene, dalla giurisprudenza risulta che gli obblighi contrattuali gravanti
sulle controparti commerciali dell’impresa in posizione dominante e la
pressione esercitata su di esse possono essere particolarmente forti quando
uno sconto non si riferisce soltanto all’incremento degli acquisti dei
prodotti di detta impresa realizzati da tali controparti commerciali durante
il periodo preso in considerazione, ma si estende anche al complesso di detti
acquisti. In tal modo, variazioni proporzionalmente modeste delle vendite dei
prodotti dell’impresa in posizione dominante producono effetti sproporzionati
sulle controparti commerciali (v., in tal senso, sentenza British
Airways/Commissione, C‑95/04 P, EU:C:2007:166, punto 73).  
  
---|---  
  
34

|

Occorre inoltre sottolineare che il sistema di sconti di cui trattasi nel
procedimento principale era basato su un periodo di riferimento di un anno.
Orbene, qualsiasi sistema di sconti concessi in funzione delle quantità
vendute nel corso di un periodo di riferimento relativamente lungo esercita
necessariamente, alla fine del periodo di riferimento, una maggiore pressione
sull’acquirente, che è spinto a realizzare il fatturato necessario per
ottenere il vantaggio o per non subire la perdita prevista per l’intero
periodo (sentenza Nederlandsche Banden‑Industrie‑Michelin/Commissione, 322/81,
EU:C:1983:313, punto 81).  
  
---|---  
  
35

|

Di conseguenza, come rilevato dall’avvocato generale ai paragrafi 37 e 38
delle sue conclusioni, un simile sistema di sconti è atto a consentire
all’impresa in posizione dominante di fidelizzare con maggiore facilità i
propri clienti nonché di attrarre quelli dei suoi concorrenti e così di
aspirare a proprio vantaggio la parte di domanda soggetta a concorrenza nel
mercato di riferimento. Tale effetto di aspirazione è ulteriormente rafforzato
per il fatto che, nel procedimento principale, gli sconti si applicavano
indistintamente alla quota acquisibile e alla quota non acquisibile della
domanda, vale a dire, in quest’ultimo caso, alle lettere pubblicitarie
indirizzate di peso non superiore a 50 grammi ricadenti nel monopolio legale
della Post Danmark.  
  
---|---  
  
36

|

Nel procedimento principale, dal fascicolo sottoposto alla Corte risulta che,
per 25 clienti tra quelli maggiormente importanti della Post Danmark,
rappresentanti all’incirca la metà del volume delle operazioni sul mercato di
riferimento nel corso del periodo interessato, circa i due terzi delle
spedizioni realizzate sotto forma di pubblicità diretta per corrispondenza al
di fuori del monopolio non potevano essere trasferiti dalla Post Danmark alla
Bring Citymail senza ripercussioni negative sulla scala degli sconti. Qualora
tale considerazione risultasse confermata, circostanza che spetta al giudice
del rinvio verificare, l’incentivo a rifornirsi esclusivamente o in maniera
sostanziale presso la Post Danmark sarebbe particolarmente forte e tale da
ridurre in modo significativo la libertà di scelta dei clienti in merito alle
loro fonti di rifornimento.  
  
---|---  
  
37

|

Peraltro, per quanto riguarda la standardizzazione della scala degli sconti,
consistente nel fatto che tutti i clienti potevano conseguire lo stesso sconto
in funzione dei loro acquisti cumulati nel corso del periodo di riferimento, è
vero che tale caratteristica consente di concludere che, in via di principio,
il sistema di sconti attuato dalla Post Danmark non si traduceva
nell’applicazione alle controparti commerciali di condizioni dissimili per
prestazioni equivalenti, ai sensi dell’articolo 82, lettera c), CE.  
  
---|---  
  
38

|

Tuttavia, il semplice fatto che un sistema di sconti non sia discriminatorio
non osta a che esso sia considerato atto a produrre effetti preclusivi sul
mercato, in violazione dell’articolo 82 CE. Infatti, nella sentenza
Nederlandsche Banden‑Industrie‑Michelin/Commissione (322/81, EU:C:1983:313,
punti 86 e 91) la Corte, dopo aver respinto la censura della Commissione
secondo cui il sistema di sconti applicato dalla Michelin era discriminatorio,
ha cionondimeno dichiarato che esso violava l’articolo 82 CE, in quanto creava
un vincolo di dipendenza dei rivenditori nei confronti di detta società.  
  
---|---  
  
39

|

Per quanto riguarda, in secondo luogo, la portata della posizione dominante
della Post Danmark e le specifiche condizioni di concorrenza del mercato delle
spedizioni postali di massa, dalla decisione di rinvio risulta che la Post
Danmark deteneva il 95% di tale mercato, il cui accesso era tutelato da
elevate barriere e che si distingueva per l’esistenza di notevoli economie di
scala. La Post Danmark godeva altresì di vantaggi strutturali in particolare
dovuti al monopolio ex lege sulla distribuzione di lettere di peso non
superiore a 50 grammi, che riguardava il 70% di tutte le spedizioni in massa.
Inoltre, la Post Danmark beneficiava di una copertura geografica unica estesa
a tutta la Danimarca.  
  
---|---  
  
40

|

Orbene, il possesso di una quota di mercato estremamente elevata pone
l’impresa che la detiene in una situazione di forza che la rende una
controparte obbligatoria e che le assicura un’indipendenza di comportamento
(sentenza Hoffmann‑La Roche/Commissione, 85/76, EU:C:1979:36, punto 41). In un
simile contesto, è particolarmente difficile per i concorrenti di detta
impresa rilanciare rispetto a sconti fondati sul volume globale delle vendite.
A causa della quota di mercato notevolmente più elevata di cui essa dispone,
l’impresa in posizione dominante costituisce in generale una controparte
commerciale ineludibile sul mercato (v. sentenza British Airways/Commissione,
C‑95/04 P, EU:C:2007:166, punto 75).  
  
---|---  
  
41

|

Tale circostanza, in correlazione con gli elementi illustrati al punto 39
della presente sentenza, i quali contribuiscono a precisare la situazione
concorrenziale presente sul mercato di riferimento, consente di concludere che
in tale mercato la concorrenza era già sensibilmente limitata.  
  
---|---  
  
42

|

Ciò posto, si deve ritenere che un sistema di sconti praticato da un’impresa,
come quello di cui trattasi nel procedimento principale, che, senza vincolare
i clienti a quest’ultima mediante un obbligo formale, tende nondimeno a
rendere più difficoltoso il rifornimento da parte di tali clienti presso
imprese concorrenti, produce un effetto di preclusione anticoncorrenziale (v.,
in tal senso, sentenza Tomra Systems e a./Commissione, C‑549/10 P,
EU:C:2012:221, punto 72).  
  
---|---  
  
43

|

Inoltre, il giudice del rinvio chiede altresì quale rilevanza debba
riconoscersi, nell’ambito della valutazione del sistema di sconti operato
dalla Post Danmark, al fatto che tale sistema sia applicabile alla maggior
parte della clientela nel mercato.  
  
---|---  
  
44

|

La circostanza che gli sconti praticati dalla Post Danmark riguardassero una
notevole parte dei clienti sul mercato di per sé non configura un indizio di
un comportamento abusivo di tale impresa.  
  
---|---  
  
45

|

Infatti, nell’ambito di una causa che verteva in particolare sulla valutazione
dei premi fedeltà praticati da un’impresa che occupava una posizione
dominante, la Corte ha dichiarato che non era necessario verificare quale
fosse stato, rispettivamente, il numero dei contratti contenenti la clausola
controversa e quello dei contratti in cui essa non figurava (sentenza Suiker
Unie e a./Commissione, da 40/73 a 48/73, 50/73, da 54/73 a 56/73, 111/73,
113/73 e 114/73, EU:C:1975:174, punto 511).  
  
---|---  
  
46

|

Tuttavia, il fatto che un sistema di sconti, come quello di cui trattasi nel
procedimento principale, sia applicabile alla maggior parte della clientela
sul mercato può costituire un’indicazione utile della rilevanza di tale
pratica e del suo impatto sul mercato, rendendo ancor più verosimile un
effetto di preclusione anticoncorrenziale.  
  
---|---  
  
47

|

Infine, nel caso in cui il giudice del rinvio debba constatare l’esistenza di
effetti anticoncorrenziali imputabili alla Post Danmark, va ricordato che
un’impresa che detiene una posizione dominante ha tuttavia la facoltà di
fornire una giustificazione per attività che possono ricadere nel divieto di
cui all’articolo 82 CE.  
  
---|---  
  
48

|

In particolare, una simile impresa può dimostrare che l’effetto preclusivo
prodotto dal suo comportamento può essere controbilanciato, o addirittura
superato, da vantaggi in termini di efficienza che vanno anche a beneficio dei
consumatori (v. sentenze British Airways/Commissione, C‑95/04 P,
EU:C:2007:166, punto 86, e TeliaSonera Sverige, C‑52/09, EU:C:2011:83, punto
76).  
  
---|---  
  
49

|

Sotto quest’ultimo profilo, spetta all’impresa che detiene una posizione
dominante dimostrare che i vantaggi in termini di efficienza che possono
risultare dal comportamento in questione neutralizzano i probabili effetti
dannosi per la concorrenza e per gli interessi dei consumatori sui mercati
interessati, che è stato o che è possibile realizzare tali vantaggi in termini
di efficienza grazie a detto comportamento, che quest’ultimo è indispensabile
per realizzarli e che esso non elimina una concorrenza effettiva sopprimendo
la totalità o la maggior parte delle fonti esistenti di concorrenza attuale o
potenziale (sentenza Post Danmark, C‑209/10, EU:C:2012:172, punto 42).  
  
---|---  
  
50

|

Alla luce delle considerazioni che precedono, si deve rispondere alla prima
questione, primo e secondo paragrafo, nonché alla terza questione, primo
paragrafo, dichiarando che, per determinare se un sistema di sconti, come
quello di cui trattasi nel procedimento principale, praticato da un’impresa in
posizione dominante, sia idoneo a produrre un effetto preclusivo sul mercato,
in violazione dell’articolo 82 CE, occorre esaminare tutte le circostanze del
caso di specie, in particolare i criteri e le modalità di concessione degli
sconti, la portata della posizione dominante dell’impresa interessata e le
specifiche condizioni di concorrenza del mercato di riferimento. La
circostanza che detto sistema di sconti sia applicabile alla maggior parte
della clientela nel mercato può configurare un’indicazione utile della
rilevanza di tale pratica e del suo impatto sul mercato, potendo rendere ancor
più verosimile un effetto di preclusione anticoncorrenziale.  
  
---|---  
  
Sulla prima questione, terzo e quarto paragrafo

51

|

Con la prima questione, terzo e quarto paragrafo, il giudice del rinvio chiede
in sostanza alla Corte di precisare la rilevanza che deve essere assegnata al
criterio del concorrente altrettanto efficiente nell’ambito della valutazione
di un sistema di sconti alla luce dell’articolo 82 CE.  
  
---|---  
  
52

|

Atteso che il giudice del rinvio ha menzionato, al quarto paragrafo della sua
prima questione, la comunicazione della Commissione intitolata «Orientamenti
sulle priorità della Commissione nell’applicazione dell’articolo [82 CE] al
comportamento abusivo delle imprese dominanti volto all’esclusione dei
concorrenti», va rilevato preliminarmente che tale comunicazione si limita a
circoscrivere l’approccio della Commissione quanto alla scelta dei casi che
essa intende perseguire in modo prioritario, cosicché la prassi amministrativa
seguita da quest’ultima non ha effetto vincolante per le autorità della
concorrenza e per i giudici nazionali.  
  
---|---  
  
53

|

Si deve rilevare che l’applicazione del criterio del concorrente altrettanto
efficiente consiste nell’esaminare se le pratiche tariffarie di un’impresa in
posizione dominante rischino di precludere il mercato ad un concorrente avente
le medesime capacità di prestazione di detta impresa.  
  
---|---  
  
54

|

Tale criterio si fonda su un raffronto tra i prezzi applicati da un’impresa
che occupa una posizione dominante e determinati costi sostenuti da tale
impresa nonché sull’analisi della strategia di quest’ultima (v. sentenza Post
Danmark, C‑209/10, EU:C:2012:172, punto 28).  
  
---|---  
  
55

|

Il criterio del concorrente altrettanto efficiente è stato specificamente
applicato dalla Corte a pratiche di prezzi bassi sotto forma di prezzi
selettivi o di prezzi predatori (v., per i prezzi selettivi, sentenza Post
Danmark, C‑209/10, EU:C:2012:172, punti da 28 a 35, nonché, per i prezzi
predatori, sentenze AKZO/Commissione, C‑62/86, EU:C:1991:286, punti da 70 a
73, nonché France Télécom/Commissione, C‑202/07 P, EU:C:2009:214, punti 107 e
108), nonché di compressione dei margini (sentenza TeliaSonera Sverige,
C‑52/09, EU:C:2011:83, punti da 40 a 46).  
  
---|---  
  
56

|

Per quanto riguarda il confronto dei prezzi e dei costi in un contesto di
applicazione dell’articolo 82 CE ad un sistema di sconti, la Corte ha
dichiarato che la fatturazione ai clienti di «prezzi negativi», vale a dire di
prezzi inferiori al prezzo di costo, non costituisce una condizione
preliminare per l’accertamento del carattere abusivo di un sistema di sconti
retroattivi da parte di un’impresa in posizione dominante (sentenza Tomra
Systems e a./Commissione, C‑549/10 P, EU:C:2012:221, punto 73). In questa
stessa causa, la Corte ha precisato che il mancato confronto dei prezzi
praticati e dei costi non configurava un errore di diritto (sentenza Tomra
Systems e a./Commissione, C‑549/10 P, EU:C:2012:221, punto 80).  
  
---|---  
  
57

|

Ne consegue che, come rilevato dall’avvocato generale ai paragrafi 61 e 63
delle sue conclusioni, dall’articolo 82 CE o dalla giurisprudenza della Corte
non si può evincere alcun obbligo giuridico a fondarsi sistematicamente sul
criterio del concorrente altrettanto efficiente per accertare il carattere
abusivo di un sistema di sconti praticato da un’impresa in posizione
dominante.  
  
---|---  
  
58

|

Tale conclusione non deve però avere l’effetto di escludere a priori il
ricorso al criterio del concorrente altrettanto efficiente nelle cause in
vertenti su un sistema di sconti per esaminarne la conformità con l’articolo
82 CE.  
  
---|---  
  
59

|

Per contro, in una situazione come quella di cui trattasi nel procedimento
principale, contraddistinta dal fatto che l’impresa in posizione dominante
detiene una quota di mercato assai rilevante e caratterizzata da vantaggi
strutturali dovuti in particolare al monopolio legale di tale impresa che si
estendeva al 70% delle spedizioni nel mercato di riferimento, l’applicazione
del criterio del concorrente altrettanto efficiente è priva di rilevanza, dal
momento che la struttura del mercato rende praticamente impossibile la
comparsa di un concorrente altrettanto efficiente.  
  
---|---  
  
60

|

Inoltre, in un mercato come quello di cui trattasi nel procedimento
principale, in cui l’accesso è protetto da elevate barriere, la presenza di un
concorrente meno efficiente potrebbe contribuire ad intensificare la pressione
concorrenziale in tale mercato e, in tal modo, ad esercitare una limitazione
sul comportamento dell’impresa in posizione dominante.  
  
---|---  
  
61

|

Il criterio del concorrente altrettanto efficiente deve pertanto essere
considerato uno degli strumenti utili a valutare l’esistenza di uno
sfruttamento abusivo di una posizione dominante nell’ambito di un sistema di
sconti.  
  
---|---  
  
62

|

Di conseguenza, occorre rispondere alla prima questione, terzo e quarto
paragrafo, dichiarando che l’applicazione del criterio del concorrente
altrettanto efficiente non configura una condizione indispensabile per
accertare il carattere abusivo di un sistema di sconti alla luce dell’articolo
82 CE. In una situazione come quella di cui al procedimento principale,
l’applicazione del criterio del concorrente altrettanto efficiente è
inconferente.  
  
---|---  
  
Sulla seconda questione e sulla terza questione, secondo paragrafo

63

|

Con la seconda questione e con la terza questione, secondo paragrafo, alle
quali occorre rispondere congiuntamente, il giudice del rinvio chiede in
sostanza se l’articolo 82 CE debba essere interpretato nel senso che, per
ricadere nell’ambito di applicazione di tale articolo, l’effetto
anticoncorrenziale di un sistema di sconti come quello di cui trattasi nel
procedimento principale deve essere, da un lato, probabile e, dall’altro,
grave o notevole.  
  
---|---  
  
64

|

Per quanto riguarda, in primo luogo, la probabilità di un effetto
anticoncorrenziale, dalla giurisprudenza ricordata al punto 29 della presente
sentenza risulta che, per dimostrare se un’impresa che occupa una posizione
dominante abbia abusivamente sfruttato tale posizione applicando un sistema di
sconti, occorre valutare in particolare se tale sistema di sconti sia inteso a
togliere o a restringere in capo all’acquirente la possibilità di scelta delle
sue fonti di rifornimento, a precludere l’accesso del mercato ai concorrenti,
ad applicare a controparti commerciali condizioni dissimili per prestazioni
equivalenti o a rafforzare la posizione dominante mediante una concorrenza
falsata.  
  
---|---  
  
65

|

In proposito, e come precisato dall’avvocato generale al paragrafo 80 delle
sue conclusioni, l’effetto anticoncorrenziale di una determinata pratica non
deve avere carattere puramente ipotetico.  
  
---|---  
  
66

|

La Corte ha del pari dichiarato che, per accertare l’abusività di una simile
pratica, il suo effetto anticoncorrenziale sul mercato deve sussistere, ma non
deve essere necessariamente concreto, in quanto è sufficiente la dimostrazione
di un effetto anticoncorrenziale potenziale idoneo a precludere l’accesso al
mercato a concorrenti di efficienza quantomeno pari all’impresa in posizione
dominante (sentenza TeliaSonera Sverige, C‑52/09, EU:C:2011:83, punto 64).  
  
---|---  
  
67

|

Ne consegue che nell’ambito di applicazione dell’articolo 82 CE ricadono
soltanto le imprese in posizione dominante il cui comportamento sia atto ad
avere un effetto anticoncorrenziale sul mercato.  
  
---|---  
  
68

|

A tale riguardo deve sottolinearsi che occorre valutare la capacità di un
sistema di sconti di restringere la concorrenza tenendo conto di tutte le
circostanze rilevanti, e segnatamente delle modalità e dei criteri secondo cui
sono concessi gli sconti, del numero di clienti interessati e delle
caratteristiche del mercato in cui opera l’impresa dominante.  
  
---|---  
  
69

|

Una simile valutazione mira a determinare se il comportamento dell’impresa che
detiene una posizione dominante porti all’esclusione effettiva o probabile dei
concorrenti a danno della concorrenza e, pertanto, degli interessi dei
consumatori (sentenza Post Danmark, C‑209/10, EU:C:2012:172, punto 44).  
  
---|---  
  
70

|

Per quanto riguarda, in secondo luogo, il carattere grave o notevole
dell’effetto anticoncorrenziale, sebbene sia vero che la constatazione
dell’esistenza di una posizione dominante di per sé non comporti alcuna
censura nei confronti dell’impresa interessata (sentenza Post Danmark,
C‑209/10, EU:C:2012:172, punto 21), il comportamento di una simile impresa,
dato che la struttura concorrenziale del mercato è già indebolita, può dar
luogo ad uno sfruttamento abusivo della sua posizione dominante (v., in tal
senso, sentenze Hoffmann‑La Roche/Commissione, 85/76, EU:C:1979:36, punto 123,
e France Télécom/Commissione, C‑202/07 P, EU:C:2009:214, punto 107).  
  
---|---  
  
71

|

Pertanto, la Corte ha ripetutamente dichiarato che è all’impresa che detiene
una posizione dominante che incombe la responsabilità particolare di non
pregiudicare, con il suo comportamento, una concorrenza effettiva e non
falsata nel mercato interno (v. sentenza Post Danmark, C‑209/10,
EU:C:2012:172, punto 23 e giurisprudenza ivi citata).  
  
---|---  
  
72

|

In aggiunta, dal momento che il mercato risulta già indebolito nella sua
struttura concorrenziale per la presenza dell’impresa in posizione dominante,
qualsiasi ulteriore restrizione della suddetta struttura può costituire uno
sfruttamento abusivo di posizione dominante (sentenza Hoffmann-La
Roche/Commissione, 85/76, EU:C:1979:36, punto 123).  
  
---|---  
  
73

|

Ne discende che la fissazione di una soglia di percettibilità (de minimis)
allo scopo di stabilire uno sfruttamento abusivo di posizione dominante non
trova giustificazione. Infatti, tale pratica anticoncorrenziale è idonea, per
sua stessa natura, a provocare restrizioni della concorrenza non trascurabili,
o addirittura ad eliminare la concorrenza dal mercato nel quale opera
l’impresa interessata.  
  
---|---  
  
74

|

Dalle considerazioni che precedono risulta che l’articolo 82 CE deve essere
interpretato nel senso che, per ricadere nell’ambito di applicazione di tale
articolo, l’effetto anticoncorrenziale di un sistema di sconti operato da
un’impresa in posizione dominante, come quello di cui trattasi nel
procedimento principale, deve essere probabile, senza che sia necessario
dimostrare che esso riveste carattere grave o notevole.  
  
---|---  
  
Sulle spese

75

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|  |

1)

|

Per determinare se un sistema di sconti, come quello di cui trattasi nel
procedimento principale, praticato da un’impresa in posizione dominante, sia
idoneo a produrre un effetto preclusivo sul mercato, in violazione
dell’articolo 82 CE, occorre esaminare tutte le circostanze del caso di
specie, in particolare i criteri e le modalità di concessione degli sconti, la
portata della posizione dominante dell’impresa interessata e le specifiche
condizioni di concorrenza del mercato di riferimento. La circostanza che detto
sistema di sconti sia applicabile alla maggior parte della clientela nel
mercato può configurare un’indicazione utile della rilevanza di tale pratica e
del suo impatto sul mercato, potendo rendere ancor più verosimile un effetto
di preclusione anticoncorrenziale.  
  
---|---  
|  |

2)

|

L’applicazione del criterio detto «del concorrente altrettanto efficiente» non
configura una condizione indispensabile per accertare il carattere abusivo di
un sistema di sconti alla luce dell’articolo 82 CE. In una situazione come
quella di cui al procedimento principale, l’applicazione del criterio detto
«del concorrente altrettanto efficiente» è inconferente.  
  
---|---  
|  |

3)

|

L’articolo 82 CE deve essere interpretato nel senso che, per ricadere
nell’ambito di applicazione di tale articolo, l’effetto anticoncorrenziale di
un sistema di sconti operato da un’impresa in posizione dominante, come quello
di cui trattasi nel procedimento principale, deve essere probabile, senza che
sia necessario dimostrare che esso riveste carattere grave o notevole.  
  
---|---  
|

Firme  
  
---|---  
  
* * *

( * ) Lingua processuale: il danese.

