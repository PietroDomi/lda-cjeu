

SENTENZA DELLA CORTE (Prima Sezione)

22 ottobre 2015 ( * )

«Rinvio pregiudiziale — Previdenza sociale — Regolamento (CE) n. 883/2004 —
Articolo 67 — Regolamento (CE) n. 987/2009 — Articolo 60, paragrafo 1 —
Erogazione di prestazioni familiari in caso di divorzio — Nozione di
“interessato” — Normativa di uno Stato membro che prevede il versamento di
assegni familiari al genitore convivente con il figlio — Residenza di tale
genitore in un altro Stato membro — Astensione del medesimo genitore dalla
richiesta di assegni familiari — Eventuale diritto dell’altro genitore a
richiedere tali assegni»

Nella causa C‑378/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesfinanzhof (Corte tributaria
federale, Germania), con decisione dell’8 maggio 2014, pervenuta in
cancelleria il 7 agosto 2014, nel procedimento

Bundesagentur für Arbeit – Familienkasse Sachsen

contro

Tomislaw Trapkowski,

LA CORTE (Prima Sezione),

composta da A. Tizzano, vicepresidente della Corte, facente funzione di
presidente della Prima Sezione, F. Biltgen, A. Borg Barthet, M. Berger e S.
Rodin (relatore), giudici,

avvocato generale: P. Mengozzi

cancelliere: V. Tourrès, amministratore

vista la fase scritta del procedimento e in seguito all’udienza del 17 giugno
2015,

considerate le osservazioni presentate:

—

|

per T. Trapkowski, da C. Rebber, Rechtsanwalt;  
  
---|---  
  
—

|

per il governo dei Paesi Bassi, da B. Koopman e M. Bulterman, in qualità di
agenti;  
  
---|---  
  
—

|

per il governo polacco, da B. Majczyna, in qualità di agente;  
  
---|---  
  
—

|

per il governo del Regno Unito, da V. Kaye, in qualità di agente, assistita da
J. Holmes, barrister;  
  
---|---  
  
—

|

per la Commissione europea, da S. Grünheid e D. Martin, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
60, paragrafo 1, secondo e terzo periodo, del regolamento (CE) n. 987/2009 del
Parlamento europeo e del Consiglio, del 16 settembre 2009, che stabilisce le
modalità di applicazione del regolamento (CE) n. 883/2004 relativo al
coordinamento dei sistemi di sicurezza sociale (GU L 284, pag. 1).  
  
---|---  
  
2

|

Tale domanda è stata proposta nell’ambito di una controversia tra la
Bundesagentur für Arbeit – Familienkasse Sachsen (Agenzia federale per
l’impiego – Cassa per gli assegni familiari della Sassonia; in prosieguo: la
«BfA») e il sig. Trapkowski in merito al rifiuto della prima di versare al
secondo assegni familiari per il figlio che convive con la madre in Polonia.  
  
---|---  
  
Contesto normativo

Il diritto dell’Unione

Il regolamento (CE) n. 883/2004

3

|

L’articolo 1 del regolamento (CE) n. 883/2004 del Parlamento europeo e del
Consiglio, del 29 aprile 2004, relativo al coordinamento dei sistemi di
sicurezza sociale (GU L 166, pag. 1, e rettifica GU L 200, pag. 1), come
modificato dal regolamento (UE) n. 465/2012 del Parlamento europeo e del
Consiglio, del 22 maggio 2012 (GU L 149, pag. 4; in prosieguo: il «regolamento
n. 883/2004»), così dispone:

«Ai fini del presente regolamento si intende per:

(...)

|

i)

|

“familiare”:

|

1)

|  |

i)

|

qualsiasi persona definita o riconosciuta come familiare oppure designata come
componente il nucleo familiare dalla legislazione in base alla quale sono
erogate le prestazioni;  
  
---|---  
  
(...)».  
  
4

|

L’articolo 2, paragrafo 1, di tale regolamento enuncia quanto segue:

«Il presente regolamento si applica ai cittadini di uno Stato membro, agli
apolidi e ai rifugiati residenti in uno Stato membro che sono o sono stati
soggetti alla legislazione di uno o più Stati membri, nonché ai loro familiari
e superstiti».  
  
---|---  
  
5

|

L’articolo 11, paragrafi 1, 2 e 3, di detto regolamento è formulato nei
seguenti termini:

«1. Le persone alle quali si applica il presente regolamento sono soggette
alla legislazione di un singolo Stato membro. Tale legislazione è determinata
a norma del presente titolo.

2\. Ai fini dell’applicazione del presente titolo, le persone che ricevono una
prestazione in denaro a motivo o in conseguenza di un’attività subordinata o
di un’attività lavorativa autonoma sono considerate come se esercitassero tale
attività. Ciò non si applica alle pensioni di invalidità, di vecchiaia o di
reversibilità né alle rendite per infortunio sul lavoro [o] malattie
professionali, né alle prestazioni in denaro per malattia che contemplano cure
di durata illimitata.

3\. Fatti salvi gli articoli da 12 a 16:

|

a)

|

una persona che esercita un’attività subordinata o autonoma in uno Stato
membro è soggetta alla legislazione di tale Stato membro;  
  
---|---  
  
(...)».  
  
6

|

L’articolo 67 del medesimo regolamento così recita:

«Una persona ha diritto alle prestazioni familiari ai sensi della legislazione
dello Stato membro competente, anche per i familiari che risiedono in un altro
Stato membro, come se questi ultimi risiedessero nel primo Stato membro.
Tuttavia, il titolare di una pensione o di una rendita ha diritto alle
prestazioni familiari ai sensi della legislazione dello Stato membro
competente per la sua pensione o la sua rendita».  
  
---|---  
  
7

|

L’articolo 68, paragrafo 1, del medesimo regolamento, intitolato «Regole di
priorità in caso di cumulo», stabilisce le «regole di priorità» qualora nello
stesso periodo e per gli stessi familiari siano previste prestazioni in base
alle legislazioni di più Stati membri.  
  
---|---  
  
Il regolamento n. 987/2009

8

|

Ai sensi dell’articolo 60, paragrafo 1, del regolamento n. 987/2009:

«La domanda di prestazioni familiari è presentata all’istituzione competente.
Ai fini dell’applicazione degli articoli 67 e 68 del regolamento di base, si
tiene conto della situazione della famiglia nel suo insieme, come se tutti gli
interessati fossero soggetti alla legislazione dello Stato membro in questione
e vi risiedessero, in particolare per quel che riguarda il diritto della
persona a richiedere tali prestazioni. Qualora l’avente diritto alle
prestazioni non eserciti tale diritto, l’istituzione competente dello Stato
membro la cui legislazione è applicabile tiene conto della domanda di
prestazioni familiari presentata dall’altro genitore o assimilato o dalla
persona o ente che ha la tutela dei figli».  
  
---|---  
  
Il diritto tedesco

9

|

L’articolo 64, paragrafi 1 e 2, della legge relativa all’imposta sul reddito
(Einkommensteuergesetz; in prosieguo: l’«EStG») stabilisce quanto segue:

«1) Gli assegni familiari sono erogati, per ciascun figlio, a un solo avente
diritto.

2) In caso di pluralità di aventi diritto, l’assegno familiare è erogato a
colui che convive con il figlio. Se tale figlio convive con entrambi i
genitori, con un genitore e il suo coniuge, con genitori adottivi o con i
nonni, questi devono decidere tra di loro chi percepisce l’assegno. (...)».  
  
---|---  
  
Procedimento principale e questioni pregiudiziali

10

|

Il sig. Trapkowski, residente in Germania, è divorziato dalla moglie, la quale
vive in Polonia unitamente al loro figlio, nato nel mese di aprile 2000.  
  
---|---  
  
11

|

Da gennaio 2011 a ottobre 2012, il sig. Trapkowski ha percepito per un certo
periodo indennità di disoccupazione. Tuttavia, dal mese di novembre 2011 al
mese di gennaio 2012, nonché dal 1o al 22 febbraio 2012, egli ha svolto
attività di lavoro dipendente in Germania, a seguito della quale gli sono
state erogate prestazioni sulla base del diritto tedesco di previdenza
sociale.  
  
---|---  
  
12

|

Nel mese di agosto 2012, il sig. Trapkowski ha chiesto alla BfA di beneficiare
di assegni familiari per il figlio, per il periodo compreso tra gennaio 2011 e
ottobre 2012. Durante tale periodo, la madre del bambino, la quale esercitava
attività professionale in Polonia, non ha percepito, e neppure richiesto,
assegni familiari, ai sensi vuoi della normativa tedesca vuoi della normativa
polacca.  
  
---|---  
  
13

|

Con decisione del 3 settembre 2012, la BfA ha respinto la domanda del sig.
Trapkowski rilevando che in base al diritto tedesco legittimata agli assegni
familiari era primariamente la madre. L’opposizione proposta contro tale
decisione restava senza esito.  
  
---|---  
  
14

|

Il Finanzgericht Düsseldorf (tribunale tributario di Düsseldorf) ha, invece,
accolto il ricorso proposto dal sig. Trapkowski avverso, da un lato, la
decisione del 3 settembre 2012 della BfA e, dall’altro, la decisione di
rigetto dell’opposizione. Tale giudice ha, infatti, ritenuto che questi avesse
diritto agli assegni familiari in base al diritto tedesco, quale applicabile
alla situazione dell’interessato ai sensi dell’articolo 11, paragrafi 1 e 3,
lettera a), del regolamento n. 883/2004.  
  
---|---  
  
15

|

Inoltre, sempre secondo il Finanzgericht Düsseldorf (tribunale tributario di
Düsseldorf), in forza della fictio di cui all’articolo 60, paragrafo 1,
secondo periodo, del regolamento n. 987/2009, occorreva considerare la
famiglia del sig. Trapkowski come residente in Germania. Di conseguenza, nel
procedimento principale, non vi sarebbe stato conflitto di diritti ai sensi
dell’articolo 68 del regolamento n. 883/2004, non avendo la madre diritto ad
assegni familiari in Polonia.  
  
---|---  
  
16

|

Il Finanzgericht Düsseldorf (tribunale tributario di Düsseldorf) ha concluso
che l’articolo 60, paragrafo 1, del regolamento n. 987/2009 intendeva
unicamente impedire che una persona che lasci uno Stato membro per trasferirsi
in un altro Stato membro perda i propri diritti, e non limitare o estinguere i
diritti di una persona residente sul territorio nazionale.  
  
---|---  
  
17

|

La BfA ha proposto ricorso per cassazione («Revision») avverso la decisione
del Finanzgericht Düsseldorf (tribunale tributario di Düsseldorf) deducendo
che le persone alle quali si applica il regolamento n. 883/2004 sono soggette
alla legislazione di un singolo Stato membro. Ai sensi della legislazione
tedesca, le prestazioni familiari sarebbero dovute a chi convive con il
figlio.  
  
---|---  
  
18

|

Secondo la BfA, il combinato disposto dell’articolo 67, paragrafo 1, del
regolamento n. 883/2004 e dell’articolo 60, paragrafo 1, del regolamento n.
987/2009, nonché la giurisprudenza della Corte, consentirebbero di concludere
che, nel procedimento principale, l’avente diritto alle prestazioni familiari
era, conformemente alla legislazione tedesca, primariamente la madre e non il
sig. Trapkowski.  
  
---|---  
  
19

|

Il giudice del rinvio sottolinea che il diritto tedesco prevede che gli
assegni familiari siano versati unicamente a un beneficiario identificabile.
Secondo detto diritto, tali assegni vanno erogati al genitore che convive con
il figlio, poiché l’esperienza generale mostra che è la persona alla quale è
affidato il figlio che fa fronte alle spese di mantenimento più elevate. A
tale proposito, esso domanda se l’applicazione del diritto dell’Unione nel
procedimento principale possa sfociare nella soppressione del diritto agli
assegni familiari del sig. Trapkowski.  
  
---|---  
  
20

|

Il medesimo giudice osserva che il fatto che l’ex coniuge del resistente non
goda di un diritto alle prestazioni familiari polacche non è rilevante per
decidere se il regolamento n. 883/2004 sia applicabile nel procedimento
principale. Esso osserva altresì che, in base alla legislazione tedesca, la
circostanza che i genitori siano divorziati non può togliere agli stessi la
qualità di familiari ai quali possono essere erogate le prestazioni familiari.  
  
---|---  
  
21

|

Poiché è applicabile la fictio di cui all’articolo 60, paragrafo 1, del
regolamento n. 987/2009, il giudice del rinvio considera che non può essere
esclusa a priori, in particolare alla luce dell’articolo 68 bis del
regolamento n. 883/2004, un’interpretazione secondo la quale alle prestazioni
familiari sarebbe legittimata la madre, atteso che la stessa deve essere
considerata come residente in Germania in virtù di tale fictio e che il figlio
vive con lei.  
  
---|---  
  
22

|

Orbene, qualora fosse ammessa una simile interpretazione, il giudice del
rinvio domanda se l’articolo 60, paragrafo 1, terzo periodo, del regolamento
n. 987/2009 osti a che nel procedimento principale si applichi l’articolo 64,
paragrafo 2, dell’EStG, secondo il quale solo il genitore convivente con il
figlio ha diritto agli assegni familiari, o se sia più opportuno distinguere
tra il diritto di richiedere gli assegni familiari – diritto che potrebbe
essere riconosciuto al sig. Trapkowski – e il diritto di percepire
effettivamente tali assegni – diritto che sarebbe riservato esclusivamente
all’ex coniuge di quest’ultimo, poiché è con lei che vive il bambino.  
  
---|---  
  
23

|

In ultimo, nel caso in cui l’articolo 60, paragrafo 1, terzo periodo, del
regolamento n. 987/2009 dovesse essere interpretato nel senso che il diritto
alle prestazioni familiari è trasferito al genitore residente sul territorio
nazionale quando il primo beneficiario delle prestazioni, residente in un
altro Stato membro, non le abbia richieste, il giudice del rinvio vuol sapere
quale sia il periodo di inerzia da assumere per ritenere che il primo
beneficiario non abbia presentato domanda di prestazioni familiari.  
  
---|---  
  
24

|

Alla luce di quanto precede, il Bundesfinanzhof (Corte federale tributaria) ha
deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se, nell’ipotesi in cui una persona residente sul territorio nazionale di uno
Stato membro abbia diritto agli assegni familiari per figli conviventi con
l’ex coniuge residente in un altro Stato membro, trovi applicazione l’articolo
60, paragrafo 1, secondo periodo, del regolamento n. 987/2009, con la
conseguenza che la fictio secondo cui, ai fini dell’applicazione degli
articoli 67 e 68 del regolamento n. 883/2004, deve essere tenuto conto della
situazione della famiglia nel suo insieme, come se tutti gli interessati
fossero soggetti alla legislazione dello Stato membro in questione e vi
risiedessero, in particolare per quel che riguarda il diritto a richiedere le
prestazioni familiari, comporti che il diritto agli assegni familiari spetti
esclusivamente al genitore residente nell’altro Stato membro (estero), poiché
la normativa nazionale del primo Stato membro prevede che, in presenza di più
persone legittimate al percepimento di assegni familiari, questi ultimi
spettino al genitore convivente con il figlio.  
  
---|---  
  
2)

|

In caso di risposta affermativa alla prima questione:

Nella fattispecie descritta sub 1), se l’articolo 60, paragrafo 1, terzo
periodo, del regolamento n. 987/2009 debba essere interpretato nel senso che
legittimato al percepimento degli assegni familiari è, in base alla normativa
nazionale di uno Stato membro, il genitore residente sul suo territorio
nazionale, non avendo il genitore residente sul territorio dell’altro Stato
membro (estero) presentato domanda di prestazioni familiari.  
  
---|---  
  
3)

|

Nell’ipotesi in cui la seconda questione, a fronte della fattispecie descritta
sub 1), debba essere risolta nel senso che l’omessa richiesta di assegni
familiari da parte del genitore residente all’estero (nell’Unione) determina
il trasferimento del diritto di richiedere gli assegni familiari al genitore
residente sul territorio nazionale:

quale sia il periodo di inerzia da assumere nel senso che il genitore
residente all’estero (Unione) non ha esercitato il diritto agli assegni
familiari, come pone il caso l’articolo 60, paragrafo 1, terzo periodo, del
regolamento n. 987/2009, affinché tale diritto si trasferisca in capo
all’altro genitore».  
  
---|---  
  
Sulle questioni pregiudiziali

Osservazioni preliminari

25

|

Per rispondere alle questioni pregiudiziali, occorre constatare, in via
preliminare, che una persona, come il sig. Trapkowski, periodicamente
impiegata in uno Stato membro, nella specie, la Repubblica federale di
Germania, e avente, inoltre, la residenza in tale Stato, rientra nell’ambito
di applicazione del regolamento n. 883/2004, in forza degli articoli 2,
paragrafo 1, e 11, paragrafo 3, lettera a), dello stesso.  
  
---|---  
  
26

|

Non è contestato, poi, che la prestazione di cui trattasi nel procedimento
principale, che persegue l’obiettivo di compensare i carichi familiari,
rientri nella nozione di «prestazione familiare» ai sensi del regolamento n.
883/2004 (v. sentenze Offermanns, C‑85/99, EU:C:2001:166, punto 41, e Lachheb,
C‑177/12, EU:C:2013:689, punto 35).  
  
---|---  
  
27

|

Inoltre, per quanto riguarda la nozione di «familiare», dall’articolo 1,
paragrafo 1, lettera i), 1), i), del regolamento n. 883/2004 si apprende che
essa designa «qualsiasi persona definita o riconosciuta come familiare oppure
designata come componente il nucleo familiare dalla legislazione in base alla
quale sono erogate le prestazioni».  
  
---|---  
  
28

|

Nella specie, dalla decisione di rinvio risulta che la legislazione tedesca
determina le persone aventi diritto agli assegni familiari senza definire
espressamente la nozione di «familiare».  
  
---|---  
  
29

|

Tuttavia, come ha fatto notare il giudice del rinvio, il diritto alle
prestazioni familiari per un figlio è riconosciuto, conformemente al diritto
tedesco, ai genitori di tale figlio, coniugati o no.  
  
---|---  
  
30

|

Su tale base, detto giudice considera che il bambino di cui trattasi nel
procedimento principale e la di lui madre devono essere ritenuti familiari del
sig. Trapkowski ai sensi del diritto tedesco per quanto riguarda il diritto
alle prestazioni familiari.  
  
---|---  
  
31

|

Orbene, la Corte non può rimettere in discussione una tale constatazione, che
è fondata sul diritto nazionale come interpretato dal giudice a quo (v., in
tal senso, sentenza Slanina, C‑363/08, EU:C:2009:732, punto 27).  
  
---|---  
  
32

|

Per quanto riguarda l’applicabilità delle regole di priorità di cui
all’articolo 68, paragrafo 1, del regolamento n. 883/2004 in caso di cumulo,
occorre ricordare che, secondo una giurisprudenza costante della Corte, per
ritenere sussistente una tale situazione di cumulo in un determinato caso, non
è sufficiente che prestazioni siano dovute nello Stato membro di residenza del
figlio di cui trattasi e, parallelamente, siano solo suscettibili di esserlo
in un altro Stato membro, dove lavora uno dei genitori di tale figlio
(sentenza Schwemmer, C‑16/09, EU:C:2010:605, punto 52 e giurisprudenza ivi
citata).  
  
---|---  
  
33

|

Di conseguenza, poiché la madre non aveva diritto alle prestazioni familiari
in Polonia per il figlio di cui al procedimento principale, tali regole di
priorità non si applicano nel caso di specie.  
  
---|---  
  
Sulla prima questione

34

|

Con la prima questione il giudice del rinvio domanda, in sostanza, se
l’articolo 60, paragrafo 1, secondo periodo, del regolamento n. 987/2009 debba
essere interpretato nel senso che la fictio prevista da tale disposizione
possa portare a riconoscere il diritto alle prestazioni familiari a una
persona che non risieda sul territorio dello Stato membro competente a erogare
tali prestazioni.  
  
---|---  
  
35

|

Per rispondere a tale questione, si deve in primo luogo ricordare che, per
effetto della fictio di cui all’articolo 67 del regolamento n. 883/2004, una
persona ha diritto alle prestazioni familiari per i familiari che risiedano in
uno Stato membro diverso da quello competente a erogare tali prestazioni, come
se essi risiedessero in quest’ultimo Stato membro.  
  
---|---  
  
36

|

In secondo luogo, l’articolo 60, paragrafo 1, secondo periodo, del regolamento
n. 987/2009 prevede che, ai fini dell’applicazione, segnatamente, del
regolamento n. 883/2004, si tenga conto della situazione della famiglia nel
suo insieme, come se tutti gli interessati fossero soggetti alla legislazione
dello Stato membro in questione e vi risiedessero, in particolare per quel che
riguarda il diritto della persona a richiedere prestazioni familiari.  
  
---|---  
  
37

|

In terzo luogo, dall’articolo 60, paragrafo 1, terzo periodo, del regolamento
n. 987/2009 risulta che, nell’ipotesi in cui l’avente diritto alle prestazioni
familiari non eserciti il proprio diritto, l’«altro genitore» rientra nel
novero delle persone e istituzioni legittimate a introdurre una domanda di
concessione di tali prestazioni.  
  
---|---  
  
38

|

Dalla lettura combinata dell’articolo 67 del regolamento n. 883/2004 e
dell’articolo 60, paragrafo 1, del regolamento n. 987/2009 emerge, da un lato,
che una persona ha diritto alle prestazioni familiari per i familiari che
risiedano in uno Stato membro diverso da quello competente a erogare tali
prestazioni e, dall’altro, che la possibilità di presentare una domanda di
prestazioni familiari è riconosciuta non solo alle persone che risiedano sul
territorio dello Stato membro tenuto a corrispondere le prestazioni familiari,
ma altresì all’insieme degli «interessati» legittimati a richiedere tali
prestazioni, fra i quali figurano i genitori del figlio per il quale le
prestazioni siano richieste.  
  
---|---  
  
39

|

Di conseguenza, siccome i genitori del figlio per il quale siano richieste le
prestazioni familiari rientrano nella nozione di «interessati» ai sensi
dell’articolo 60, paragrafo 1, del regolamento n. 987/2009, legittimati a
richiedere l’erogazione di tali prestazioni, non può essere escluso che un
genitore che risieda sul territorio di uno Stato membro diverso da quello
tenuto all’erogazione sia l’avente diritto alle prestazioni, una volta
soddisfatte tutte le altre condizioni stabilite dal diritto nazionale.  
  
---|---  
  
40

|

Orbene, spetta all’autorità nazionale competente determinare quali siano le
persone che, conformemente al diritto nazionale, hanno diritto alle
prestazioni familiari.  
  
---|---  
  
41

|

Risulta da quanto precede che l’articolo 60, paragrafo 1, secondo periodo, del
regolamento n. 987/2009 deve essere interpretato nel senso che la fictio di
cui a tale disposizione può portare a riconoscere il diritto alle prestazioni
familiari a una persona che non risieda sul territorio dello Stato membro
competente a erogare tali prestazioni, allorché tutte le altre condizioni per
l’erogazione di dette prestazioni, stabilite dal diritto nazionale, siano
soddisfatte, circostanza che spetta al giudice del rinvio verificare.  
  
---|---  
  
Sulla seconda questione

42

|

Con la seconda questione il giudice del rinvio domanda, in sostanza, se
l’articolo 60, paragrafo 1, terzo periodo, del regolamento n. 987/2009 debba
essere interpretato nel senso che al genitore del figlio per il quale siano
erogate le prestazioni familiari, residente nello Stato membro tenuto a
corrispondere dette prestazioni, deve essere riconosciuto il diritto a queste
ultime per il fatto che l’altro genitore, che risieda in un altro Stato
membro, non abbia presentato domanda di prestazioni familiari.  
  
---|---  
  
43

|

Per rispondere a tale questione, si deve ricordare, in limine, che i
regolamenti nn. 987/2009 e 883/2004 non indicano gli aventi diritto alle
prestazioni familiari, ma stabiliscono le regole che consentono di determinare
le persone legittimate a richiedere tali prestazioni.  
  
---|---  
  
44

|

Infatti, come emerge chiaramente dall’articolo 67 del regolamento n. 883/2004,
gli aventi diritto alle prestazioni familiari sono determinati in conformità
al diritto nazionale.  
  
---|---  
  
45

|

Inoltre, si deve rilevare che l’articolo 60, paragrafo 1, terzo periodo, del
regolamento n. 987/2009 prevede che, qualora l’avente diritto alle prestazioni
familiari non eserciti il proprio diritto, le istituzioni competenti degli
Stati membri prendano in considerazione le domande di erogazione di tali
prestazioni presentate dalle persone o istituzioni di cui a tale disposizione,
fra le quali rientra l’«altro genitore».  
  
---|---  
  
46

|

In primo luogo, tanto dalla formulazione quanto dall’economia dell’articolo
60, paragrafo 1, del regolamento n. 987/2009 risulta che si deve distinguere
tra la presentazione di una domanda di prestazioni familiari e il diritto a
percepire simili prestazioni.  
  
---|---  
  
47

|

In secondo luogo, dalla formulazione di detto articolo risulta altresì che è
sufficiente che una delle persone legittimate al beneficio delle prestazioni
familiari presenti una domanda di erogazione di tali prestazioni affinché
l’istituzione competente dello Stato membro sia tenuta a prendere in
considerazione tale domanda.  
  
---|---  
  
48

|

Il diritto dell’Unione non osta, tuttavia, a che una tale istituzione,
applicando il diritto nazionale, giunga alla conclusione che l’avente diritto
a percepire le prestazioni familiari per un figlio è una persona diversa da
quella che abbia presentato la domanda di erogazione di tali prestazioni.  
  
---|---  
  
49

|

Di conseguenza, allorché siano soddisfatte tutte le condizioni per
l’erogazione di prestazioni familiari per un figlio e tali prestazioni siano
effettivamente erogate, la questione di quale genitore sia, in applicazione
del diritto nazionale, l’avente diritto a percepire tali prestazioni non ha
alcuna rilevanza (v., in tal senso, sentenza Hoever e Zachow, C‑245/94 e
C‑312/94, EU:C:1996:379, punto 37).  
  
---|---  
  
50

|

Risulta da tutto quanto precede che l’articolo 60, paragrafo 1, terzo periodo,
del regolamento n. 987/2009 deve essere interpretato nel senso che esso non
implica che al genitore del figlio per il quale siano erogate le prestazioni
familiari, residente nello Stato membro tenuto a corrispondere dette
prestazioni, debba essere riconosciuto il diritto a queste ultime per il fatto
che l’altro genitore, che risieda in un altro Stato membro, non abbia
presentato domanda di prestazioni familiari.  
  
---|---  
  
51

|

Alla luce della risposta fornita alla seconda questione, non è necessario
risolvere la terza questione.  
  
---|---  
  
Sulle spese

52

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Prima Sezione) dichiara:  
  
---|---  
|  |

1)

|

L’articolo 60, paragrafo 1, secondo periodo, del regolamento (CE) n. 987/2009
del Parlamento europeo e del Consiglio, del 16 settembre 2009, che stabilisce
le modalità di applicazione del regolamento (CE) n. 883/2004 relativo al
coordinamento dei sistemi di sicurezza sociale, deve essere interpretato nel
senso che la fictio di cui a tale disposizione può portare a riconoscere il
diritto alle prestazioni familiari a una persona che non risieda sul
territorio dello Stato membro competente a erogare tali prestazioni, allorché
tutte le altre condizioni per l’erogazione di dette prestazioni, stabilite dal
diritto nazionale, siano soddisfatte, circostanza che spetta al giudice del
rinvio verificare.  
  
---|---  
|  |

2)

|

L’articolo 60, paragrafo 1, terzo periodo, del regolamento n. 987/2009 deve
essere interpretato nel senso che esso non implica che al genitore del figlio
per il quale siano erogate le prestazioni familiari, residente nello Stato
membro tenuto a corrispondere dette prestazioni, debba essere riconosciuto il
diritto a queste ultime per il fatto che l’altro genitore, che risieda in un
altro Stato membro, non abbia presentato domanda di prestazioni familiari.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

