

SENTENZA DELLA CORTE (Quarta Sezione)

17 dicembre 2015 ( * )

«Rinvio pregiudiziale — Politica agricola comune — Misure di sostegno allo
sviluppo rurale — Pagamenti agroambientali — Regolamento (CE) n. 1122/2009 —
Articoli 23 e 58 — Regolamento (CE) n. 1698/2005 — Regolamento (CE) n.
1975/2006 — Aiuto per la coltivazione di una specie vegetale rara — Domanda di
pagamento — Contenuto — Obbligo di presentare un certificato — Sanzioni in
caso di mancata presentazione»

Nella causa C‑330/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Gyulai közigazgatási és munkaügyi bíróság
(Tribunale amministrativo e del lavoro di Gyula, Ungheria), con decisione del
28 maggio 2014, pervenuta in cancelleria l’8 luglio 2014, nel procedimento

Gergely Szemerey

contro

Miniszterelnökséget vezető miniszter, succeduto al Mezőgazdasági és
Vidékfejlesztési Hivatal Központi Szerve,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan, A. Prechal e K.
Jürimäe (relatore), giudici,

avvocato generale: N. Wahl

cancelliere: V. Tourrès, amministratore

vista la fase scritta del procedimento e in seguito all’udienza del 24 giugno
2015,

considerate le osservazioni presentate:

—

|

per G. Szemerey, da I. Boross e M. Honoré, ügyvédek;  
  
---|---  
  
—

|

per il Miniszterelnökséget vezető miniszter, da A. Ivanovits e P. Káldy,
ügyvédek;  
  
---|---  
  
—

|

per il governo ungherese, da M. Fehér e G. Koós, in qualità di agenti;  
  
---|---  
  
—

|

per il governo ellenico, da I. Chalkias, O. Tsirkinidou e A. Vasilopoulou, in
qualità di agenti;  
  
---|---  
  
—

|

per la Commissione europea, da G. von Rintelen e A. Sipos, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 16
settembre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione del
regolamento (CE) n. 1122/2009 della Commissione, del 30 novembre 2009, recante
modalità di applicazione del regolamento (CE) n. 73/2009 del Consiglio per
quanto riguarda la condizionalità, la modulazione e il sistema integrato di
gestione e di controllo nell’ambito dei regimi di sostegno diretto agli
agricoltori di cui al medesimo regolamento e modalità di applicazione del
regolamento (CE) n. 1234/2007 del Consiglio per quanto riguarda la
condizionalità nell’ambito del regime di sostegno per il settore vitivinicolo
(GU L 316, pag. 65), in combinato disposto con i regolamenti (CE) n. 1698/2005
del Consiglio, del 20 settembre 2005, sul sostegno allo sviluppo rurale da
parte del Fondo europeo agricolo per lo sviluppo rurale (FEASR) (GU L 277,
pag. 1), come modificato dal regolamento (CE) n. 473/2009 del Consiglio, del
25 maggio 2009 (GU L 144, pag. 3; in prosieguo: il «regolamento n.
1698/2005»), e (CE) n. 1975/2006 della Commissione, del 7 dicembre 2006, che
stabilisce modalità di applicazione del regolamento (CE) n. 1698/2005 del
Consiglio per quanto riguarda l’attuazione delle procedure di controllo e
della condizionalità per le misure di sostegno dello sviluppo rurale (GU L
368, pag. 74), come modificato dal regolamento (CE) n. 484/2009 della
Commissione, del 9 giugno 2009 (GU L 145, pag. 25; in prosieguo: il
«regolamento n. 1975/2006»).  
  
---|---  
  
2

|

Tale domanda è stata presentata nell’ambito di una controversia tra il sig.
Szemerey ed il Miniszterelnökséget vezető miniszter, succeduto al
Mezőgazdasági és Vidékfejlesztési Hivatal Központi Szerve (cancelleria del
Primo Ministro, succeduta all’Ufficio centrale per l’agricoltura e lo sviluppo
rurale; in prosieguo: l’«Ufficio»), in merito alla decisione con cui
quest’ultimo ha respinto una domanda di aiuto presentata dal sig. Szemerey a
titolo di aiuti per superficie, e gli ha inflitto una sanzione pecuniaria per
il mancato rispetto delle condizioni di presentazione di tale domanda.  
  
---|---  
  
Contesto normativo

Diritto dell’Unione

Il regolamento n. 1698/2005

3

|

Il regolamento n. 1698/2005 reca norme generali a disciplina del sostegno
comunitario a favore dello sviluppo rurale finanziato dal Fondo europeo
agricolo per lo sviluppo rurale (FEASR).  
  
---|---  
  
4

|

Il sostegno allo sviluppo rurale previsto da tale regolamento è attuato per
mezzo di quattro assi, che costituiscono l’oggetto di altrettante sezioni
distinte contenute nel titolo IV di detto regolamento. La sezione 2 è quindi
intitolata «Asse 2 – Miglioramento dell’ambiente e dello spazio rurale».
L’articolo 36, lettera a), iv), del medesimo regolamento, contenuto in tale
sezione 2, precisa che il sostegno di cui alla medesima sezione riguarda in
particolare le misure intese a promuovere l’utilizzo sostenibile dei terreni
agricoli mediante pagamenti agroambientali.  
  
---|---  
  
5

|

L’articolo 74, paragrafo 3, del regolamento n. 1698/2005 dispone quanto segue:

«Gli Stati membri si accertano, per ciascun programma di sviluppo rurale, che
siano stati istituiti i relativi sistemi di gestione e di controllo garantendo
una chiara ripartizione e separazione delle funzioni tra l’autorità di
gestione e gli altri enti. (…)».  
  
---|---  
  
Il regolamento n. 1975/2006

6

|

Il regolamento n. 1975/2006 contiene disposizioni specifiche in materia di
controllo e di condizionalità riguardo alle misure di sviluppo adottate dal
regolamento n. 1698/2005.  
  
---|---  
  
7

|

L’articolo 4 del regolamento n. 1975/2006, intitolato «Domande di aiuto e di
pagamento», così dispone:

«1. Fatte salve le disposizioni specifiche del presente regolamento, gli Stati
membri istituiscono procedure adeguate per la presentazione delle domande di
aiuto.

(…)

3\. Le domande di aiuto e le domande di pagamento possono essere modificate in
qualsiasi momento dopo la presentazione in caso di errori palesi riconosciuti
dalle autorità competenti».  
  
---|---  
  
8

|

L’articolo 5 di tale regolamento, intitolato «Principi generali di controllo»,
prevede quanto segue:

«1. Fatte salve le disposizioni specifiche del presente regolamento, gli Stati
membri provvedono a che tutti i criteri di ammissibilità fissati dalla
normativa nazionale o comunitaria o nei programmi di sviluppo rurale possano
essere controllati in base ad una serie di indicatori verificabili che sono
tenuti a definire.

(…)

3\. Fatte salve disposizioni specifiche, non sono concessi pagamenti a favore
di beneficiari che risultino aver creato artificialmente le condizioni
necessarie per ottenere tali pagamenti al fine di trarne un vantaggio non
conforme agli obiettivi del regime di sostegno».  
  
---|---  
  
9

|

La parte II di detto regolamento, rubricata «Norme in materia di gestione e di
controllo», contiene il titolo I, intitolato «Sostegno allo sviluppo rurale
per determinate misure contemplate dall’asse 2 e dall’asse 4». Il capitolo II
del regolamento, contenuto in tale titolo e rubricato «Controlli, riduzioni ed
esclusioni», contiene l’articolo 10. Detta disposizione, intitolata «Principi
generali», è così formulata:

«1. I controlli relativi alle domande di aiuto e alle successive domande di
pagamento sono eseguiti in modo da assicurare l’efficace verifica del rispetto
delle condizioni di concessione degli aiuti.

2\. Gli Stati membri definiscono i modi e i mezzi idonei a controllare le
condizioni di concessione dell’aiuto per ciascuna misura di sostegno.

(…)

4\. La verifica dei criteri di ammissibilità consiste in controlli
amministrativi e controlli in loco.

5\. Il rispetto della condizionalità è verificato mediante controlli in loco
e, se del caso, mediante controlli amministrativi.

(…)».  
  
---|---  
  
10

|

La sezione I del capitolo II del regolamento n. 1975/2006 è rubricata
«Rispetto dei criteri di ammissibilità». Tale sezione contiene, in
particolare, una sottosezione I, intitolata «Controlli», nella quale figura
l’articolo 11, intitolato «Controlli amministrativi», che prevede, al suo
paragrafo 1, quanto segue:

«Tutte le domande di aiuto e di pagamento sono sottoposte a controlli
amministrativi che riguardano tutti gli elementi che è possibile e appropriato
controllare con mezzi amministrativi. Le procedure attuate presuppongono la
registrazione dell’attività di controllo svolta, dei risultati della verifica
e delle misure adottate in caso di constatazione di irregolarità».  
  
---|---  
  
11

|

La sottosezione II di detta sezione I è intitolata «Riduzioni ed esclusioni».
Essa contiene l’articolo 18, rubricato: «Riduzioni ed esclusioni in caso di
mancato rispetto dei criteri di ammissibilità», che così dispone:

«1. In caso di mancato rispetto degli impegni a cui è subordinata la
concessione dell’aiuto, diversi da quelli connessi alla dimensione della
superficie o al numero di animali dichiarati, l’aiuto viene ridotto o
rifiutato.

2\. Lo Stato membro stabilisce l’importo della riduzione dell’aiuto, in
particolare in base alla gravità, all’entità e alla durata dell’inadempienza
constatata.

La gravità di un’inadempienza dipende, in particolare, dall’entità delle
conseguenze dell’inadempienza medesima alla luce degli obiettivi perseguiti
dai criteri che non sono stati rispettati.

L’entità di un’inadempienza dipende, in particolare, dagli [e]ffetti
dell’inadempienza medesima sull’operazione nel suo insieme.

La durata di un’inadempienza dipende, in particolare, dal lasso di tempo nel
corso del quale ne perdura l’effetto e dalla possibilità di eliminarne
l’effetto con mezzi ragionevoli.

3\. Se l’inadempienza è imputabile a irregolarità commesse deliberatamente, il
beneficiario è escluso dalla misura in questione per l’anno civile in corso e
per l’anno civile successivo».  
  
---|---  
  
Il regolamento n. 1122/2009

12

|

Il regolamento n. 1122/2009 ha abrogato il regolamento (CE) n. 796/2004 della
Commissione, del 21 aprile 2004, recante modalità di applicazione della
condizionalità, della modulazione e del sistema integrato di gestione e di
controllo di cui al regolamento (CE) n. 1782/2003 del Consiglio che stabilisce
norme comuni relative ai regimi di sostegno diretto nell’ambito della politica
agricola comune e istituisce taluni regimi di sostegno a favore degli
agricoltori (GU L 141, pag. 18). Ai sensi del suo articolo 87, il regolamento
n. 1122/2009 si applica alle domande di aiuto presentate in riferimento alle
campagne di commercializzazione o ai periodi di erogazione del premio che
iniziano a decorrere dal 1o gennaio 2010.  
  
---|---  
  
13

|

I considerando 19, 28 e 29 del regolamento n. 1122/2009 enunciano quanto
segue:

|

«(19)

|

La presentazione puntuale della domanda di aumento del valore o di
attribuzione dei diritti all’aiuto nell’ambito del regime di pagamento unico è
essenziale ai fini di una gestione efficiente. Gli Stati membri devono
pertanto fissare un termine per la presentazione di tale domanda, che non deve
essere successivo al 15 maggio. Per semplificare le procedure, è opportuno che
gli Stati membri siano autorizzati a decidere che la domanda possa essere
presentata contestualmente alla domanda unica. (…)  
  
---|---  
  
(…)

(28)

|

È indispensabile rispettare i termini per la presentazione delle domande di
aiuto e di eventuali documenti giustificativi, contratti o dichiarazioni,
nonché per la modifica delle domande di aiuto per superficie, affinché le
amministrazioni nazionali possano programmare e quindi eseguire controlli
efficaci in merito all’esattezza delle domande di aiuto. Occorre pertanto
fissare i termini entro i quali possono essere accettate le domande presentate
in ritardo. È inoltre opportuno applicare una riduzione dell’aiuto per
incoraggiare gli agricoltori a rispettare i termini fissati.  
  
---|---  
  
(29)

|

La puntualità nella presentazione delle domande di diritti all’aiuto da parte
degli agricoltori è essenziale per consentire agli Stati membri di stabilire
tali diritti entro i termini fissati. La presentazione tardiva di tali domande
deve essere dunque autorizzata solo entro lo stesso termine supplementare
previsto per la presentazione tardiva di qualsiasi domanda di aiuto. È inoltre
opportuno applicare una percentuale di riduzione a scopo dissuasivo, tranne
nel caso in cui il ritardo sia imputabile a forza maggiore o a circostanze
eccezionali».  
  
---|---  
  
14

|

L’articolo 23 di tale regolamento, intitolato «Presentazione tardiva delle
domande», al suo paragrafo 1 prevede che:

«Salvo cause di forza maggiore o circostanze eccezionali ai sensi
dell’articolo 75, la presentazione di una domanda di aiuto a norma del
presente regolamento oltre il termine prescritto comporta una riduzione, pari
all’1% per ogni giorno lavorativo di ritardo, dell’importo al quale
l’agricoltore avrebbe avuto diritto se avesse inoltrato la domanda in tempo
utile.

Fatte salve eventuali misure particolari adottate dagli Stati membri per
garantire che i documenti giustificativi siano presentati in tempo utile
affinché possano essere programmati ed eseguiti controlli efficaci, il primo
comma si applica anche in caso di inoltro tardivo di documenti giustificativi,
contratti o dichiarazioni che devono essere trasmessi all’autorità competente
a norma degli articoli 12 e 13, qualora tali documenti, contratti o
dichiarazioni siano determinanti ai fini dell’ammissibilità all’aiuto in
questione. In tal caso, la riduzione si applica all’importo dovuto per l’aiuto
di cui trattasi.

In caso di ritardo superiore a 25 giorni civili, la domanda è irricevibile».  
  
---|---  
  
15

|

Ai sensi dell’articolo 7 del regolamento n. 1975/2006, in combinato disposto
con la tabella di corrispondenza di cui all’allegato II del regolamento n.
1122/2009, l’articolo 23 di quest’ultimo regolamento si applica mutatis
mutandis alle situazioni disciplinate dal regolamento n. 1975/2006.  
  
---|---  
  
16

|

L’articolo 58 del regolamento n. 1122/2009, intitolato «Riduzioni ed
esclusioni in caso di dichiarazione eccessiva», così dispone:

«Qualora, in relazione a un gruppo di colture, la superficie dichiarata ai
fini di qualsiasi regime di aiuto per superficie, fatta eccezione per le
patate da fecola e le sementi, di cui al titolo IV, capitolo 1, sezioni 2 e 5,
del regolamento (CE) n. 73/2009 [del Consiglio, del 19 gennaio 2009, che
stabilisce norme comuni relative ai regimi di sostegno diretto agli
agricoltori nell’ambito della politica agricola comune e istituisce taluni
regimi di sostegno a favore degli agricoltori, e che modifica i regolamenti
(CE) n. 1290/2005, (CE) n. 247/2006, (CE) n. 378/2007 e abroga il regolamento
(CE) n. 1782/2003 (GU L 30, pag. 16)], sia superiore alla superficie
determinata in conformità all’articolo 57 del presente regolamento, l’importo
dell’aiuto è calcolato sulla base della superficie determinata, cui è
sottratta due volte la differenza constatata, se questa è superiore al 3% o a
due ettari ma non superiore al 20% della superficie determinata.

Se la differenza constatata è superiore al 20% della superficie determinata,
non è concesso alcun aiuto per superficie per il gruppo di colture di cui
trattasi.

Se la differenza è superiore al 50%, l’agricoltore è escluso ancora una volta
dal beneficio dell’aiuto fino a un importo corrispondente alla differenza tra
la superficie dichiarata e la superficie determinata in conformità
all’articolo 57 del presente regolamento. Tale importo viene dedotto dai
pagamenti a norma dell’articolo 5 ter del regolamento (CE) n. 885/2006 [della
Commissione, del 21 giugno 2006, recante modalità di applicazione del
regolamento (CE) n. 1290/2005 del Consiglio per quanto riguarda il
riconoscimento degli organismi pagatori e di altri organismi e la liquidazione
dei conti del FEAGA e del FEASR (GU L 171, pag. 90)]. Se l’importo non può
essere dedotto integralmente a norma del suddetto articolo nel corso dei tre
anni civili successivi all’anno civile dell’accertamento, il saldo restante
viene azzerato».  
  
---|---  
  
17

|

Ai sensi dell’articolo 75, paragrafo 1, di tale regolamento, intitolato «Forza
maggiore e circostanze eccezionali»:

«Qualora non abbia potuto adempiere ai propri obblighi per cause di forza
maggiore o circostanze eccezionali ai sensi dell’articolo 31 del [regolamento
n. 73/2009], l’agricoltore continua a godere del diritto all’aiuto per la
superficie o gli animali che risultavano ammissibili nel momento in cui è
sopravvenuta la causa di forza maggiore o la circostanza eccezionale. Inoltre,
se l’infrazione dovuta a tali cause di forza maggiore o a tali circostanze
eccezionali riguarda la condizionalità, non è applicata la riduzione
corrispondente».  
  
---|---  
  
Diritto ungherese

18

|

L’articolo 29, paragrafo 3, del decreto del Ministero dell’Agricoltura e dello
Sviluppo rurale n. 61/2009 (V.14.), recante precisazione dei requisiti di
ammissibilità agli aiuti agroambientali erogati attraverso il FEASR [az
Európai Mezőgazdasági Vidékfejlesztési Alapból nyújtott
agrár‑környezetgazdálkodási támogatások igénybevételének részletes
feltételeiről szóló 61/2009. (V.14.) FVM rendelet], come modificato dal
decreto n. 31/2010 (in prosieguo: il «decreto n. 61/2009»), prevede quanto
segue:

«Per quanto riguarda i programmi di cui all’articolo 3, paragrafo 1, lettera
a), punti da aa) a ac), in caso di coltivazione di specie vegetali rare,
minacciate e di particolare rilevanza dal punto di vista genetico e della
conservazione delle colture, ai sensi dell’allegato 12, o in caso di
coltivazione di legumi, in applicazione dell’allegato 13, la persona
ammissibile all’aiuto ha diritto all’importo dell’aiuto particolare di cui al
capitolo II, nel corso dell’anno di cui trattasi e per le parcelle agricole
interessate, laddove l’ufficio per i servizi agricoli certifichi che la specie
vegetale in questione figura nell’allegato 12 o 13».  
  
---|---  
  
19

|

L’articolo 43, paragrafo 6, di tale decreto, così dispone:

«In caso di coltivazione di una specie vegetale rara, alla domanda di
pagamento deve essere allegato il documento rilasciato ai sensi delle
disposizioni di cui all’articolo 29, paragrafo 3, relative alle specie
vegetali rare».  
  
---|---  
  
20

|

Ai sensi dell’articolo 55, paragrafo 4, di detto decreto:

«Se da un controllo in loco emerge che la persona ammissibile all’aiuto non
dispone del certificato di cui all’articolo 29, paragrafo 3, non le viene
versata per la parcella in questione la totalità dell’importo dell’aiuto
relativo a una campagna».  
  
---|---  
  
Procedimento principale e questioni pregiudiziali

21

|

Nel maggio del 2010, il ricorrente nel procedimento principale ha presentato
una domanda unica a titolo di aiuti per superficie. Tale domanda aveva ad
oggetto il pagamento di un aiuto per una superficie di 52,9 ettari nell’ambito
di un programma per seminativi biologici, di cui 29,69 ettari destinati alla
coltivazione di una specie vegetale rara e a rischio di estinzione, che
presenta un interesse dal punto di vista genetico, nonché per la conservazione
delle colture.  
  
---|---  
  
22

|

L’anno 2010 è stato segnato da inondazioni ed altri fenomeni naturali che
hanno impedito la semina di detta specie. Per tale motivo, nel giugno e,
successivamente, nel luglio del 2010, il ricorrente nel procedimento
principale ha invocato una causa di forza maggiore. In seguito alle
raccomandazioni fornite dalle autorità ungheresi, lo stesso ha modificato il
codice di utilizzazione della superficie interessata dalla sua domanda di
aiuto ed ha dichiarato quest’ultima come «superficie lasciata a maggese».  
  
---|---  
  
23

|

Nel marzo del 2011, l’organismo pagatore ha respinto la domanda per il
versamento di aiuti presentata dal ricorrente nel procedimento principale ed
ha inflitto a quest’ultimo una sanzione pecuniaria della somma di 2483953
fiorini ungheresi (HUF) (circa EUR 7900), distribuita su un periodo di tre
anni, da dedurre dagli aiuti per superfici che in linea di principio avrebbe
potuto richiedere nel corso di tale periodo. Con tale decisione, detto
organismo ha inoltre confermato l’esistenza della situazione di forza maggiore
invocata dal sig. Szemerey.  
  
---|---  
  
24

|

Quest’ultimo ha proposto reclamo avverso tale decisione dinanzi all’Ufficio,
il quale, con decisione del 13 gennaio 2012, ha respinto il reclamo in quanto,
all’atto della presentazione della propria domanda di aiuto per superficie, il
ricorrente nel procedimento principale non aveva depositato il certificato
relativo alla specie vegetale rara, rilasciato dall’Ufficio ungherese per i
servizi agricoli, necessario ai fini dell’ammissibilità all’aiuto richiesto
(in prosieguo: il «certificato di cui trattasi»).  
  
---|---  
  
25

|

Dalla decisione di rinvio emerge che le disposizioni relative ai certificati
rilasciati per le varietà vegetali rare, di cui al regolamento n. 61/2009,
erano state effettivamente modificate dal legislatore ungherese a partire dal
30 marzo 2010. Dall’entrata in vigore di tale modifica, il richiedente un
aiuto è tenuto a depositare tale certificato contestualmente alla propria
domanda unica di aiuto per superficie, ossia, nel caso di specie, entro il 15
maggio 2010, mentre, prima di tale modifica legislativa, detto certificato
doveva essere presentato soltanto in occasione di un controllo in loco.  
  
---|---  
  
26

|

Poiché il sig. Szemerey non aveva depositato il certificato di cui trattasi
contestualmente alla domanda di aiuti per superficie, l’Ufficio ha ritenuto
che le parcelle interessate dalla specie rara di cui trattasi non potessero
essere prese in considerazione nella determinazione dell’importo dell’aiuto.
L’Ufficio ha infatti considerato che la domanda del ricorrente nel
procedimento principale presentava una differenza maggiore del 50% tra la
superficie dichiarata e la superficie determinata. Pertanto, l’Ufficio ha
ritenuto che la domanda di aiuto del sig. Szemerey costituisse l’oggetto di
una «dichiarazione eccessiva», ai sensi del regolamento n. 1122/2009, ed ha
deciso di applicare le sanzioni previste dall’articolo 58 del medesimo.
Inoltre, nella sua decisione, l’Ufficio ha ritenuto che, poiché tale varietà
rara veniva di regola seminata in primavera, il sig. Szemerey fosse in grado
di sapere, al momento della presentazione della sua domanda di aiuto, di non
potere ottenere il certificato di cui trattasi entro il 15 maggio 2010, e
pertanto, a partire da tale momento, avrebbe potuto modificare la sua domanda
per altre specie vegetali non rare.  
  
---|---  
  
27

|

Il ricorrente nel procedimento principale ha presentato ricorso avverso tale
decisione dell’Ufficio dinanzi al Gyulai közigazgatási és munkaügyi bíróság
(Tribunale amministrativo e del lavoro di Gyula), contestandone la
legittimità.  
  
---|---  
  
28

|

Alla luce di tali circostanze il Gyulai közigazgatási és munkaügyi bíróság
(Tribunale amministrativo e del lavoro di Gyula) ha deciso di sospendere il
procedimento e di sottoporre alla Corte le seguenti questioni pregiudiziali:

|

«1)

|

Se si debbano interpretare il principio di flessibilità e di possibilità di
modifica, previsti dai considerando 20 e 27 del regolamento n. 796/2004 e dai
considerando 18, 23 e 26 del regolamento n. 1122/2009, nel senso che è ad essi
contraria una normativa nazionale ai sensi della quale, in caso di
coltivazione di una specie vegetale rara, occorre allegare alla domanda di
pagamento il certificato relativo alla specie vegetale rara, tenuto conto
della prassi amministrativa in forza della quale era possibile presentare la
domanda di certificato soltanto prima della richiesta di pagamento, tra il 2
aprile ed il 15 aprile 2010, era possibile allegare il certificato solo
contemporaneamente alla presentazione della domanda di pagamento unico e la
normativa non consentiva di sanare il vizio della domanda consistente nella
mancanza di detto certificato.  
  
---|---  
  
2)

|

Se tale regime sia conforme all’obbligo di uno Stato membro di non
compromettere gli obiettivi della politica agricola comune o se possa
affermarsi che l’esercizio effettivo del diritto agli aiuti spettante agli
agricoltori dediti alla coltura di specie vegetali rare, che discende dal
diritto dell’Unione, sia divenuto impossibile o eccessivamente difficile e
imprevedibile nel corso del 2010 al momento della modifica della normativa.  
  
---|---  
  
3)

|

Se sia in contrasto con i considerando 57 del regolamento n. 796/2004 o 75 del
regolamento n. 1122/2009 e, in particolare, con il principio di
proporzionalità, la prassi amministrativa che, in caso di mancanza di un
certificato relativo alla specie vegetale rara, senza tener conto
dell’intenzionalità, della negligenza e neanche delle circostanze, impone una
sanzione per “dichiarazione eccessiva” riguardo alla domanda considerata nella
sua interezza, laddove la richiesta di pagamento soddisfi, quanto al resto,
riguardo all’intera parcella, i requisiti per la concessione dell’aiuto e
l’agricoltore coltivi la specie vegetale dichiarata sulla superficie
dichiarata.  
  
---|---  
  
4)

|

Se siano applicabili le cause di esonero previste nei considerando 67 o 71 del
regolamento n. 796/2004 o nel considerando 75 del regolamento n. 1122/2009
qualora un agricoltore invochi una prassi amministrativa contraria o
inadeguata quale circostanza eccezionale e intenda dimostrare che la prassi
dell’organismo amministrativo ha determinato, in tutto o in parte, il suo
errore.  
  
---|---  
  
5)

|

Se si possa considerare l’accettata dichiarazione, relativa all’esistenza di
una situazione di forza maggiore, presentata dall’agricoltore in relazione
alla perdita totale della coltura (delle sementi) come una corretta
informazione menzionata nei considerando 67 del regolamento n. 796/2004 e 93
del regolamento n. 1122/2009, che esonera l’agricoltore in caso di mancata
presentazione del certificato relativo alla specie vegetale rara e, come
conseguenza, implica l’esenzione dalle sanzioni con riferimento alla domanda
considerata nella sua interezza».  
  
---|---  
  
Sulle questioni pregiudiziali

Sulla ricevibilità

29

|

Il governo ungherese eccepisce l’irricevibilità delle questioni pregiudiziali
in quanto esse non vertono sulle disposizioni contenute nella pertinente
normativa di diritto dell’Unione, ma soltanto sui considerando dei regolamenti
nn. 796/2004 e 1122/2009.  
  
---|---  
  
30

|

Va ricordato a tale riguardo che, nell’ambito della procedura di cooperazione
tra i giudici nazionali e la Corte istituita dall’articolo 267 TFUE, spetta a
quest’ultima fornire al giudice nazionale una risposta utile che gli consenta
di dirimere la controversia di cui è investito. In tale prospettiva, spetta
alla Corte, se necessario, riformulare le questioni che le sono sottoposte. La
Corte ha difatti il compito di interpretare tutte le norme del diritto
dell’Unione che possano essere utili ai giudici nazionali al fine di dirimere
le controversie di cui sono investiti, anche qualora tali norme non siano
espressamente indicate nelle questioni ad essa sottoposte da detti giudici
(sentenza Fuß, C‑243/09, EU:C:2010:609, punto 39 e giurisprudenza ivi citata).  
  
---|---  
  
31

|

Di conseguenza, benché formalmente il giudice del rinvio abbia limitato le sue
questioni all’interpretazione dei soli considerando dei regolamenti nn.
796/2004 e 1122/2009, la Corte può nondimeno fornirgli tutti gli elementi
interpretativi del diritto dell’Unione che possano essere utili per definire
la controversia di cui è investito, a prescindere dal fatto che detto giudice
vi abbia fatto riferimento nel formulare le proprie questioni. La Corte è
tenuta a trarre dall’insieme degli elementi forniti dal giudice nazionale e,
in particolare, dalla motivazione della decisione di rinvio, gli elementi di
detto diritto che richiedono un’interpretazione, tenuto conto dell’oggetto
della controversia (v., per analogia, sentenza Fuß, C‑243/09, EU:C:2010:609,
punto 40 e giurisprudenza ivi citata).  
  
---|---  
  
32

|

A tale riguardo, è pacifico che la domanda di aiuto oggetto del procedimento
principale sia stata presentata dal ricorrente in tale procedimento per le
indennità agroambientali di cui all’articolo 36, lettera a), iv), del
regolamento n. 1698/2005, del quale il regolamento n. 1975/2006 stabilisce le
modalità di applicazione, in particolare per quanto riguarda le procedure di
controllo e della condizionalità. Inoltre, dall’articolo 7 del regolamento n.
1975/2006 risulta che talune disposizioni del regolamento n. 796/2004,
sostituito dal regolamento n. 1122/2009, e in particolare l’articolo 23 di
tale ultimo regolamento, si applicano mutatis mutandis alle domande di aiuto
dello stesso tipo di quelle di cui trattasi nel procedimento principale.
Inoltre, è pacifico che l’articolo 58, terzo comma, del regolamento n.
1122/2009 sia stato applicato nelle circostanze del caso di specie di cui al
procedimento principale.  
  
---|---  
  
33

|

Si deve pertanto intendere che, con le sue questioni, il giudice del rinvio
chiede, in sostanza, di stabilire se il diritto dell’Unione e, in particolare,
le disposizioni di tale diritto relative alle indennità agroambientali di cui
al precedente punto della presente sentenza, ostano ad una normativa
nazionale, come quella di cui al procedimento principale, la quale da un lato
richiede, come una delle condizioni di ammissibilità di una domanda di aiuto
agroambientale, che il richiedente fornisca all’organismo pagatore, al più
tardi contestualmente alla sua domanda di aiuto, un documento come il
certificato di cui trattasi e, dall’altro, prevede che, in caso di mancata
presentazione di tale documento nei termini previsti, tale richiedente venga
sanzionato con il rigetto integrale della sua domanda, nonché con la riduzione
degli aiuti da versare per i tre anni successivi.  
  
---|---  
  
34

|

Ne consegue che le questioni pregiudiziali sollevate sono ricevibili.  
  
---|---  
  
Sulle questioni prima e seconda

35

|

Con la prima e la seconda questione, che occorre esaminare congiuntamente, il
giudice del rinvio chiede, in sostanza, se l’articolo 23 del regolamento n.
1122/2009, in combinato disposto con i regolamenti nn. 1698/2005 e 1975/2006,
osti ad una normativa nazionale, come quella di cui trattasi nel procedimento
principale, che esige che il richiedente un aiuto agroambientale fornisca
all’organismo pagatore, contestualmente alla sua domanda di aiuto, un
certificato relativo alla specie vegetale rara che gli conferisce il diritto
al pagamento di tale aiuto.  
  
---|---  
  
36

|

Si deve innanzitutto rilevare che nessuno dei regolamenti indicati al
precedente punto della presente sentenza contiene disposizioni esplicite che
ostano ad una siffatta normativa nazionale.  
  
---|---  
  
37

|

Per quanto riguarda i programmi di sviluppo rurale, l’articolo 74 del
regolamento n. 1698/2005 dispone che gli Stati membri sono tenuti ad
istituire, per ciascuno dei suddetti programmi, un sistema che consenta di
garantire un controllo efficace degli stessi.  
  
---|---  
  
38

|

In particolare, l’articolo 5, paragrafo 1, del regolamento n. 1975/2006
prevede che gli Stati membri provvedano a che tutti i criteri di ammissibilità
fissati dalla normativa nazionale o comunitaria o nei programmi di sviluppo
rurale possano essere controllati in base ad una serie di indicatori
verificabili che sono tenuti a definire. Ai sensi del paragrafo 3 di tale
articolo, tali indicatori devono, in particolare, consentire di verificare che
nessuno possa ottenere pagamenti in maniera abusiva, al fine di trarne un
vantaggio non conforme agli obiettivi del regime di sostegno.  
  
---|---  
  
39

|

A tale riguardo, i principi generali che disciplinano i controlli relativi
alle domande di aiuto e di pagamento, di cui all’articolo 10 del regolamento
n. 1975/2006, lasciano agli Stati membri la libertà di definire i modi ed i
mezzi idonei a controllare le condizioni di concessione dell’aiuto per
ciascuna misura di sostegno. Il paragrafo 4 di tale articolo precisa che la
verifica dei criteri di ammissibilità consiste in controlli amministrativi e
controlli in loco. In materia di controlli amministrativi, l’articolo 11 del
regolamento n. 1975/2006 prevede che ad essi sono sottoposte tutte le domande
di aiuto e di pagamento e che gli stessi controlli riguardano tutti gli
elementi che è possibile e appropriato controllare con mezzi amministrativi.  
  
---|---  
  
40

|

Nel caso di specie, l’Ufficio ed il governo ungherese sostengono – circostanza
questa che spetta al giudice del rinvio verificare – che la presentazione del
certificato di cui trattasi è una condizione di ammissibilità della domanda di
aiuto prevista dal diritto nazionale, diretto a consentire alle autorità
competenti di effettuare una verifica ex ante del possesso, da parte del
richiedente, dei requisiti necessari per beneficiare di un particolare regime
di sostegno, al fine di rafforzare l’efficacia del controllo. A tale riguardo,
l’obbligo di presentare tale certificato insieme alla domanda consente di
assicurare che i pagamenti non vengano effettuati prima del termine dei
controlli e di garantire, di conseguenza, secondo l’intenzione del legislatore
dell’Unione espressa al considerando 4 del regolamento n. 1975/2006, l’effetto
dissuasivo dei controlli stessi.  
  
---|---  
  
41

|

Ne consegue che una normativa nazionale come quella di cui trattasi nel
procedimento principale, la quale esige, come una delle condizioni di
ammissibilità di una domanda di aiuto agroambientale, che il richiedente gli
aiuti di cui trattasi fornisca all’organismo pagatore, al più tardi unitamente
a tale domanda, un certificato come quello in oggetto, rientra nel potere
discrezionale di cui dispongono gli Stati membri in forza degli articoli 5, 10
e 11 del regolamento n. 1975/2006 e concorre alla realizzazione dell’obiettivo
perseguito da tali disposizioni, ovvero garantire l’efficacia dei controlli.  
  
---|---  
  
42

|

Tuttavia, le misure adottate dagli Stati membri nell’esercizio del loro potere
discrezionale non possono pregiudicare l’effetto utile delle disposizioni dei
regolamenti nn. 1698/2005, 1975/2006 e 1122/2009, nonché i principi generali
del diritto dell’Unione, in particolare i principi di proporzionalità (v., per
analogia, sentenza Bonn Fleisch, C‑1/06, EU:C:2007:396, punto 40) e di
certezza del diritto (v., per analogia, ordinanza Dél-Zempléni Nektár Leader
Nonprofit, C‑24/13, EU:C:2014:40, punti 31 e 32).  
  
---|---  
  
43

|

In primo luogo, il ricorrente nel procedimento principale sostiene, nelle sue
osservazioni scritte, che tale normativa è sproporzionata, in quanto prevede
un termine allo scadere del quale non è più possibile alcuna regolarizzazione
della domanda di aiuto qualora non si sia potuto allegare il certificato di
cui trattasi entro tale termine.  
  
---|---  
  
44

|

A tale riguardo, occorre rilevare che, come indicato ai considerando 19 e 28
del regolamento n. 1122/2009, la fissazione da parte degli Stati membri di
termini per la presentazione delle domande di aiuto e dei documenti
giustificativi che le accompagnano è indispensabile alla realizzazione
dell’obiettivo di una gestione e di un controllo efficaci, perseguito dal
diritto dell’Unione in materia di aiuti agricoli.  
  
---|---  
  
45

|

Ciò posto, l’articolo 23 del regolamento n. 1122/2009 prevede esplicitamente
che occorre stabilire un termine supplementare di 25 giorni oltre la scadenza
fissata dagli Stati membri nell’ambito delle procedure di presentazione di
tali domande e dei documenti giustificativi, al fine di autorizzare, fatta
salva l’applicazione della sanzione prevista da tale disposizione, la
presentazione tardiva di dette domande e di detti documenti.  
  
---|---  
  
46

|

Ebbene, l’Ufficio ha confermato, nell’udienza dinanzi alla Corte, che la
normativa nazionale di cui trattasi nel procedimento principale concedeva,
conformemente a quanto previsto all’articolo 23, paragrafo 1, del regolamento
n. 1122/2009, un termine supplementare di 25 giorni per la presentazione
tardiva del certificato di cui trattasi, circostanza che spetta al giudice del
rinvio verificare.  
  
---|---  
  
47

|

In secondo luogo, per quanto riguarda la presunta violazione del principio di
certezza del diritto fatta valere dal ricorrente nel procedimento principale,
derivante dalla modifica, nel corso del 2010, delle modalità di deposito di
documenti come il certificato di cui trattasi, occorre ricordare che tale
principio impone che una normativa che comporta conseguenze sfavorevoli nei
confronti dei singoli sia chiara e precisa e che la sua applicazione sia
prevedibile per i soggetti dell’ordinamento (ordinanza Dél-Zempléni Nektár
Leader Nonprofit, C‑24/13, EU:C:2014:40, punto 32 e giurisprudenza ivi
citata).  
  
---|---  
  
48

|

La Corte ha già dichiarato che un soggetto privato non può basare il proprio
affidamento sull’assenza totale di modifiche legislative, ma può solamente
mettere in discussione le modalità di applicazione di tali modifiche. A tale
riguardo, il principio di certezza del diritto esige, segnatamente, che il
legislatore tenga conto delle situazioni particolari degli operatori e
preveda, eventualmente, adattamenti all’applicazione delle nuove norme
giuridiche (ordinanza Dél-Zempléni Nektár Leader Nonprofit, C‑24/13,
EU:C:2014:40, punto 33 e giurisprudenza ivi citata).  
  
---|---  
  
49

|

Nel caso di specie, spetta al giudice del rinvio valutare se le modalità di
entrata in vigore della nuova normativa nazionale di cui al procedimento
principale consentissero agli operatori interessati di soddisfare, a
condizioni ragionevoli, i requisiti dalla stessa previsti e, in particolare,
al ricorrente nel procedimento principale di richiedere, ottenere e depositare
il certificato di cui trattasi entro il termine previsto da tale normativa
nazionale, così come modificata.  
  
---|---  
  
50

|

A tale riguardo, il giudice del rinvio dovrà in particolare verificare se,
come sostiene l’Ufficio, il requisito del certificato per le specie vegetali
rare non sia nuovo e se la nuova normativa non prevedesse un termine
imperativo per richiedere il certificato alle autorità competenti e,
eventualmente, tenere conto di tali elementi nella sua valutazione.  
  
---|---  
  
51

|

Alla luce delle considerazioni che precedono, occorre rispondere alla prima ed
alla seconda questione dichiarando che l’articolo 23 del regolamento n.
1122/2009, in combinato disposto con i regolamenti nn. 1698/2005 e 1975/2006,
deve essere interpretato nel senso che non osta ad una normativa nazionale,
come quella di cui trattasi nel procedimento principale, che esige che il
richiedente un aiuto agroambientale fornisca all’organismo pagatore,
contestualmente alla sua domanda di aiuto, un certificato relativo alla specie
vegetale rara che gli conferisce il diritto al pagamento di tale aiuto, a
condizione che tale normativa abbia consentito agli operatori interessati di
soddisfare, a condizioni ragionevoli, i requisiti previsti da quest’ultima, il
che spetta al giudice del rinvio verificare.  
  
---|---  
  
Sulle questioni terza, quarta e quinta

52

|

Con la terza, quarta e quinta questione, che occorre esaminare congiuntamente,
il giudice del rinvio chiede, in sostanza, se l’articolo 58, terzo comma, del
regolamento n. 1122/2009 debba essere interpretato nel senso che la sanzione
prevista in tale disposizione è applicabile al richiedente un aiuto
agroambientale che ometta di allegare alla sua domanda un documento come il
certificato di cui trattasi.  
  
---|---  
  
53

|

In via preliminare, occorre sottolineare che le parti nel procedimento
principale sono in disaccordo sulle ragioni per le quali il certificato di cui
trattasi non sia stato depositato dal ricorrente nel procedimento principale
entro il termine previsto dalla normativa nazionale. Il ricorrente nel
procedimento principale ritiene che tale situazione derivi da un caso di forza
maggiore che gli ha impedito di seminare la varietà vegetale in questione e di
ottenere così tale certificato in tempo. L’Ufficio, dal canto suo, sostiene
che detto certificato avrebbe potuto essere ottenuto prima della semina di
tale varietà ed essere quindi depositato nel rispetto dei termini.  
  
---|---  
  
54

|

È tuttavia pacifico che l’omissione del ricorrente nel procedimento principale
sia stata sanzionata sulla base dell’articolo 58, terzo comma, del regolamento
n. 1122/2009, relativo alle riduzioni ed esclusioni in caso di «dichiarazioni
eccessive» rilasciate nell’ambito di domande di aiuto a titolo di regimi di
sostegno per superficie. Ebbene, a tale riguardo, si deve constatare che
l’inadempienza contestata al ricorrente nel procedimento principale non
riguarda un impegno legato alla dimensione della superficie dichiarata nella
domanda di aiuto, ma l’obbligo di presentare nei termini il certificato di cui
trattasi, idoneo ad attestare che le condizioni di ammissibilità di un aiuto
erano soddisfatte.  
  
---|---  
  
55

|

Di conseguenza, si deve necessariamente constatare che tale inadempienza
rientra non tanto nell’articolo 58 del regolamento n. 1122/2009, ma
nell’articolo 23, paragrafo 1, commi secondo e terzo, del medesimo, in quanto,
come rilevato al punto 45 della presente sentenza, tale ultima disposizione
prevede sanzioni particolari per siffatte inadempienze.  
  
---|---  
  
56

|

Secondo la formulazione di tale ultima disposizione, salvo cause di forza
maggiore o circostanze eccezionali ai sensi dell’articolo 75 di detto
regolamento, la presentazione di un siffatto documento oltre il termine
prescritto comporta una riduzione, pari all’1% per ogni giorno lavorativo di
ritardo, dell’importo pagabile a titolo dell’aiuto richiesto. Tale
disposizione prevede inoltre che in caso di ritardo superiore a 25 giorni
civili la domanda è irricevibile.  
  
---|---  
  
57

|

Ne consegue che, in una fattispecie come quella di cui al procedimento
principale, nella quale un soggetto che richiede un aiuto non ha presentato il
certificato di cui trattasi entro il termine previsto per il deposito della
sua domanda di aiuto e neppure entro il termine supplementare di 25 giorni
previsto per la presentazione tardiva di tale domanda e dei documenti
giustificativi che la accompagnano, l’articolo 23, paragrafo 1, terzo comma,
del regolamento n. 1122/2009 prevede, come unica sanzione, che la domanda di
pagamento debba essere dichiarata irricevibile.  
  
---|---  
  
58

|

Per quanto riguarda la questione se l’inadempienza contestata al ricorrente
nel procedimento principale sia dovuta ad un caso di forza maggiore e se,
pertanto, quest’ultimo potesse evitare la sanzione prevista dall’articolo 23,
paragrafo 1, terzo comma, del regolamento n. 1122/2009, poiché si tratta di
una valutazione in fatto, spetta al giudice del rinvio verificare se tale
inadempienza sia dovuta a circostanze anormali e imprevedibili, indipendenti
dall’operatore, le cui conseguenze non avrebbero potuto essere evitate
malgrado la migliore buona volontà di quest’ultimo (v., in tal senso, sentenza
Parras Medina, C‑208/01, EU:C:2002:593, punto 19 e giurisprudenza ivi citata).  
  
---|---  
  
59

|

Alla luce delle considerazioni che precedono, occorre rispondere alla terza,
quarta e quinta questione dichiarando che l’articolo 58, terzo comma, del
regolamento n. 1122/2009 deve essere interpretato nel senso che la sanzione
prevista in tale disposizione non è applicabile al richiedente un aiuto
agroambientale che ometta di allegare alla sua domanda un documento come il
certificato di cui trattasi. L’articolo 23, paragrafo 1, terzo comma, di tale
regolamento deve essere interpretato nel senso che una siffatta omissione
comporta, in linea di principio, l’inammissibilità della domanda di pagamento
dell’aiuto agroambientale.  
  
---|---  
  
Sulle spese

60

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

L’articolo 23 del regolamento (CE) n. 1122/2009 della Commissione, del 30
novembre 2009, recante modalità di applicazione del regolamento (CE) n.
73/2009 del Consiglio per quanto riguarda la condizionalità, la modulazione e
il sistema integrato di gestione e di controllo nell’ambito dei regimi di
sostegno diretto agli agricoltori di cui al medesimo regolamento e modalità di
applicazione del regolamento (CE) n. 1234/2007 del Consiglio per quanto
riguarda la condizionalità nell’ambito del regime di sostegno per il settore
vitivinicolo, in combinato disposto con i regolamenti (CE) n. 1698/2005 del
Consiglio, del 20 settembre 2005, sul sostegno allo sviluppo rurale da parte
del Fondo europeo agricolo per lo sviluppo rurale (FEASR), come modificato dal
regolamento (CE) n. 473/2009 del Consiglio, del 25 maggio 2009, e (CE) n.
1975/2006 della Commissione, del 7 dicembre 2006, che stabilisce modalità di
applicazione del regolamento (CE) n. 1698/2005 del Consiglio per quanto
riguarda l’attuazione delle procedure di controllo e della condizionalità per
le misure di sostegno dello sviluppo rurale, come modificato dal regolamento
(CE) n. 484/2009 della Commissione, del 9 giugno 2009, deve essere
interpretato nel senso che non osta ad una normativa nazionale, come quella di
cui trattasi nel procedimento principale, che esige che il richiedente un
aiuto agroambientale fornisca all’organismo pagatore, contestualmente alla sua
domanda di aiuto, un certificato relativo alla specie vegetale rara che gli
conferisce il diritto al pagamento di tale aiuto, a condizione che tale
normativa abbia consentito agli operatori interessati di soddisfare, a
condizioni ragionevoli, i requisiti previsti da quest’ultima, circostanza
questa che spetta al giudice del rinvio verificare.  
  
---|---  
|  |

2)

|

L’articolo 58, terzo comma, del regolamento n. 1122/2009 deve essere
interpretato nel senso che la sanzione prevista in tale disposizione non è
applicabile al richiedente un aiuto agroambientale che ometta di allegare alla
sua domanda un documento, come il certificato di cui trattasi nel procedimento
principale, che gli conferisce il diritto al pagamento di tale aiuto.
L’articolo 23, paragrafo 1, terzo comma, di tale regolamento deve essere
interpretato nel senso che una siffatta omissione comporta, in linea di
principio, l’inammissibilità della domanda di pagamento dell’aiuto
agroambientale.  
  
---|---  
|

Firme  
  
---|---  
  
* * *

( * ) Lingua processuale: l’ungherese.

  *[""]: Double quotes
  *[*]: Asterisk
  *[?]: Question mark

