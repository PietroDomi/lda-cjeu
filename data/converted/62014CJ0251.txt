

SENTENZA DELLA CORTE (Prima Sezione)

15 ottobre 2015 ( *1 )

«Rinvio pregiudiziale — Ravvicinamento delle legislazioni — Qualità dei
combustibili diesel — Specifica tecnica nazionale che impone requisiti di
qualità supplementari rispetto al diritto dell’Unione»

Nella causa C‑251/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Kecskeméti Közigazgatási és Munkaügyi
Bíróság (tribunale amministrativo e del lavoro di Kecskemét, Ungheria), con
decisione del 23 aprile 2014, pervenuta in cancelleria il 26 maggio 2014, nel
procedimento

György Balázs

contro

Nemzeti Adó- és Vámhivatal Dél-alföldi Regionális Vám- és Pénzügyőri
Főigazgatósága,

LA CORTE (Prima Sezione),

composta da A. Tizzano, vicepresidente della Corte, facente funzione di
presidente della Prima Sezione, F. Biltgen, E. Levits, M. Berger e S. Rodin
(relatore), giudici,

avvocato generale: J. Kokott

cancelliere: L. Carrasco Marco, amministratore

vista la fase scritta del procedimento e in seguito all’udienza del 23 aprile
2015,

considerate le osservazioni presentate:

—

|

per G. Balázs, da M. Miszkuly, ügyvéd;  
  
---|---  
  
—

|

per la Nemzeti Adó- és Vámhivatal Dél-alföldi Regionális Vám- és Pénzügyőri
Főigazgatósága, da B. Gyenge, jogtanácsos;  
  
---|---  
  
—

|

per il governo ungherese, da M. Fehér e G. Koós, in qualità di agenti;  
  
---|---  
  
—

|

per il governo greco, da I. Bakopoulos e V. Stroumpouli, in qualità di agenti;  
  
---|---  
  
—

|

per la Commissione europea, da A. Tokár e K. Mifsud-Bonnici, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 21
maggio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 4, paragrafo 1, e 5 della direttiva 98/70/CE del Parlamento europeo e
del Consiglio del 13 ottobre 1998, relativa alla qualità della benzina e del
combustibile diesel e recante modificazione della direttiva 93/12/CEE del
Consiglio (GU L 350, pag. 58), come modificata dal regolamento (CE) n.
1882/2003 del Parlamento europeo e del Consiglio, del 29 settembre 2003, (GU L
284, pag. 1; in prosieguo: la «direttiva 98/70»), nonché dell’articolo 1,
punti 6 e 11, della direttiva 98/34/CE del Parlamento europeo e del Consiglio
del 22 giugno 1998, che prevede una procedura d’informazione nel settore delle
norme e delle regolamentazioni tecniche e delle regole relative ai servizi
della società dell’informazione (GU L 204, pag. 37), come modificata dalla
direttiva 2006/96/CE del Consiglio, del 20 novembre 2006 (GU L 363, pag. 81;
in prosieguo: la «direttiva 98/34»).  
  
---|---  
  
2

|

Tale domanda è stata presentata nell’ambito di una controversia tra il sig.
Balász e la Nemzeti Adó- és Vámhivatal Dél-alföldi Regionális Vám- és
Pénzügyőri Főigazgatósága (direzione regionale delle dogane e delle imposte di
Dél-alföld, dipendente dall’amministrazione nazionale delle imposte e delle
dogane; in prosieguo: la «direzione regionale delle imposte») in merito alla
legittimità di una decisione amministrativa che gli ha inflitto, in
particolare, un’ammenda tributaria per non aver versato i diritti di accisa
dovuti sulle sue riserve di combustibile diesel.  
  
---|---  
  
Contesto normativo

Il diritto dell’Unione

La direttiva 98/70

3

|

L’articolo 1 della direttiva 98/70, intitolato «Ambito di applicazione», così
dispone:

«La presente direttiva stabilisce, per ragioni di tutela della salute e
dell’ambiente, le specifiche tecniche relative ai carburanti da utilizzare nei
veicoli con motore ad accensione comandata e motore ad accensione per
compressione (diesel)».  
  
---|---  
  
4

|

L’articolo 4 di tale direttiva, intitolato «Combustibile diesel», recita, al
suo paragrafo 1, lettera e):

«(…) gli Stati membri provvedono affinché al più tardi a decorrere dal 1o
gennaio 2009 sul loro territorio venga commercializzato soltanto combustibile
diesel conforme alle specifiche ecologiche di cui all’allegato IV, salvo per
quanto riguarda il tenore di zolfo che deve essere di 10 mg/kg al massimo».  
  
---|---  
  
5

|

L’articolo 5 della suddetta direttiva, intitolato «Libera circolazione», così
dispone:

«Gli Stati membri non possono vietare, limitare o impedire l’immissione sul
mercato di combustibili conformi alle prescrizioni della presente direttiva».  
  
---|---  
  
6

|

L’articolo 6 di tale stessa direttiva, intitolato «Commercializzazione di
combustibili conformi a specifiche ecologiche più severe», recita:

«1. In deroga agli articoli 3, 4 e 5 e a norma dell’articolo 95, paragrafo 10,
del trattato, uno Stato membro può adottare misure affinché in determinate
zone, situate nel suo territorio, i carburanti possano essere commercializzati
soltanto se conformi a specifiche ecologiche più severe di quelle previste
nella presente direttiva per tutto il parco veicoli o parte di esso, al fine
di tutelare, in detto Stato membro, la salute della popolazione in determinati
agglomerati o l’ambiente in determinate zone critiche sotto il profilo
ecologico o ambientale, nel caso in cui l’inquinamento atmosferico o delle
acque freatiche costituisca o possa presumibilmente costituire un problema
serio e ricorrente per la salute umana o per l’ambiente.

2\. Lo Stato membro che intenda avvalersi della deroga di cui al paragrafo 1
deve presentare previamente alla Commissione la sua domanda, compresa la
relativa motivazione. Quest’ultima comprende le prove che la deroga rispetta
il principio di proporzionalità e non ostacolerà la libera circolazione delle
persone e delle merci.

(...)».  
  
---|---  
  
7

|

Nell’allegato IV della direttiva 98/70 sono previste le specifiche ecologiche
applicabili ai combustibili disponibili sul mercato destinati ai veicoli con
motore ad accensione per compressione. In tale allegato sono previsti dei
valori limite per i seguenti parametri: numero di cetano, densità a 15°C,
distillazione, idrocarburi aromatici policiclici e tenore di zolfo.  
  
---|---  
  
La direttiva 2009/30/CE

8

|

Il considerando 31 della direttiva 2009/30/CE del Parlamento europeo e del
Consiglio, del 23 aprile 2009, che modifica la direttiva 98/70/CE per quanto
riguarda le specifiche relative a benzina, combustibile diesel e gasolio
nonché l’introduzione di un meccanismo inteso a controllare e ridurre le
emissioni di gas a effetto serra, modifica la direttiva 1999/32/CE del
Consiglio per quanto concerne le specifiche relative al combustibile
utilizzato dalle navi adibite alla navigazione interna e abroga la direttiva
93/12/CEE (GU L 140, pag. 88), recita:

«È opportuno modificare l’allegato IV della direttiva 98/70/CE al fine di
consentire l’immissione sul mercato di diesel con un tenore di biocarburanti
superiore (“B7”) a quello previsto dalla norma EN 590:2004 (“B5”). Tale norma
dovrebbe essere aggiornata di conseguenza e dovrebbero essere fissati valori
limite per parametri tecnici non contemplati da tale allegato, quali stabilità
all’ossidazione, punto d’infiammabilità, residuo di carbonio, tenore di
ceneri, tenore di acqua, contaminazione totale, corrosività su lamina di rame,
viscosità, viscosità cinematica, punto di nebbia, temperatura limite di
filtrabilità, tenore di fosforo, indice di acidità, perossidi, variazione
dell’indice di acidità, pulizia iniettori e aggiunta di additivi per
stabilità».  
  
---|---  
  
La direttiva 98/34

9

|

L’articolo 1 della direttiva 98/34 recita:

«Ai sensi della presente direttiva si intende per:

(...)

|

3)

|

“specificazione tecnica”: una specificazione che figura in un documento che
definisce le caratteristiche richieste di un prodotto, quali i livelli di
qualità o di proprietà di utilizzazione, la sicurezza, le dimensioni, comprese
le prescrizioni applicabili al prodotto per quanto riguarda la denominazione
di vendita, la terminologia, i simboli, le prove ed i metodi di prova,
l’imballaggio, la marcatura e l’etichettatura, nonché le procedure di
valutazione della conformità;  
  
---|---  
  
(...)

6)

|

“norma”: una specificazione tecnica approvata da un organismo riconosciuto ad
attività normativa, per applicazione ripetuta o continua, la cui osservazione
non sia obbligatoria, e che appartenga ad una delle seguenti categorie:

|

—

|

(...)  
  
---|---  
  
—

|

norma europea: norma che è adottata da un organismo europeo di normalizzazione
e che viene messa a disposizione del pubblico;  
  
---|---  
  
—

|

norma nazionale: norma che è adottata da un organismo nazionale di
normalizzazione e che viene messa a disposizione del pubblico;  
  
---|---  
  
(...)  
  
11)

|

“regola tecnica”: una specificazione tecnica o altro requisito o una regola
relativa ai servizi, comprese le disposizioni amministrative che ad esse si
applicano, la cui osservanza è obbligatoria, de jure o de facto, per la
commercializzazione, la prestazione di servizi, lo stabilimento di un
fornitore di servizi o l’utilizzo degli stessi in uno Stato membro o in una
parte importante di esso, nonché (…) le disposizioni legislative,
regolamentari ed amministrative degli Stati membri che vietano la
fabbricazione, l’importazione, la commercializzazione o l’utilizzo di un
prodotto oppure la prestazione o l’utilizzo di un servizio o lo stabilimento
come fornitore di servizi.

Costituiscono in particolare regole tecniche de facto:

|

—

|

le disposizioni legislative, regolamentari o amministrative di uno Stato
membro che fanno riferimento o a specificazioni tecniche (…) e la cui
osservanza conferisce una presunzione di conformità alle prescrizioni fissate
dalle suddette disposizioni legislative, regolamentari o amministrative;  
  
---|---  
  
(...)».  
  
10

|

L’articolo 8, paragrafo 1, primo comma, di tale direttiva recita:

«Fatto salvo l’articolo 10, gli Stati membri comunicano immediatamente alla
Commissione ogni progetto di regola tecnica, salvo che si tratti del semplice
recepimento integrale di una norma internazionale e europea, nel qual caso è
sufficiente una semplice informazione sulla norma stessa. Essi le comunicano
brevemente anche i motivi che rendono necessario adottare tale regola tecnica
a meno che non risultino già dal progetto».  
  
---|---  
  
Le norme europee

11

|

Come risulta dall’allegato I del regolamento (UE) n. 1025/2012 del Parlamento
europeo e del Consiglio, del 25 ottobre 2012, sulla normazione europea, che
modifica le direttive 89/686/CEE e 93/15/CEE del Consiglio nonché le direttive
94/9/CE, 94/25/CE, 95/16/CE, 97/23/CE, 98/34/CE, 2004/22/CE, 2007/23/CE,
2009/23/CE e 2009/105/CE del Parlamento europeo e del Consiglio e che abroga
la decisione 87/95/CEE del Consiglio e la decisione 1673/2006/CE del
Parlamento europeo e del Consiglio (GU L 316, pag. 12), il Comitato europeo di
normazione è riconosciuto dall’Unione europea come organizzazione europea di
normazione.  
  
---|---  
  
12

|

Il Comitato europeo di normazione ha emanato, per la prima volta, una norma
per i combustibili diesel europei, ossia la norma EN 590:1993, che indicava
per tali combustibili, in particolare, in almeno 55°C il punto
d’infiammabilità ammesso, che designa la temperatura più bassa al
raggiungimento della quale evapora una quantità di combustile sufficiente per
permettere che si possa formare con l’aria una miscela gassosa che si infiamma
al contatto con una fonte esterna di calore. Tale valore è stato fissato in
modo corrispondente anche nelle norme in seguito subentrate EN 590:1999, EN
590:2009 e EN 590:2013.  
  
---|---  
  
Il diritto ungherese

Il decreto ministeriale 20/2008 e la norma ungherese MSZ EN 590:2009

13

|

Alla data dei fatti del procedimento principale, i requisiti qualitativi
relativi al gasolio erano fissati dal decreto ministeriale 20/2008 del
ministro dei Trasporti, delle Telecomunicazioni e dell’Energia, del 22 agosto
2008, relativo ai requisiti qualitativi dei carburanti. Tale decreto, diretto
a trasporre, in particolare, la direttiva 98/70, non conteneva alcuna esigenza
quanto al punto d’infiammabilità dei combustibili diesel.  
  
---|---  
  
14

|

Al contrario, la norma ungherese MSZ EN 590:2009, diretta a trasporre la norma
europea EN 590:2009, comprendeva una siffatta esigenza relativa al punto
d’infiammabilità del combustibile diesel.  
  
---|---  
  
La legge XXVIII del 1995 sulla normalizzazione nazionale

15

|

L’articolo 3, lettere c) e h), della legge XXVIII del 1995, sulla
normalizzazione nazionale, recita:

«I seguenti principi fondamentali sono applicabili nella normalizzazione
nazionale:

(...)

|

c)

|

il carattere facoltativo della partecipazione alla normalizzazione nazionale,
da un lato, e dell’applicazione delle norme nazionali, dall’altro,  
  
---|---  
  
(...)

h)

|

l’adeguamento alla normalizzazione internazionale ed europea».  
  
---|---  
  
16

|

L’articolo 6, paragrafo 1, della suddetta legge enuncia quanto segue:

«L’applicazione della norma nazionale è facoltativa».  
  
---|---  
  
17

|

L’articolo 8, paragrafo 1, lettera b), della stessa legge dispone:

«I compiti dell’Ufficio ungherese di normalizzazione comprendono:

(...)

|

b)

|

la pubblicazione delle norme europee come norme nazionali, conformemente ai
relativi compiti di armonizzazione e ai termini fissati agli organismi
nazionali da parte delle organizzazioni europee di normalizzazione».  
  
---|---  
  
La legge sulle accise

18

|

L’articolo 110, paragrafo 13, della legge CXXVII del 2003, relativa alle
accise e alla normativa specifica sulla commercializzazione di prodotti
soggetti ad accisa (in prosieguo: la «legge sulle accise»), così dispone:

«(…) Dai serbatoi di stoccaggio di altre stazioni di servizio [diverse dalle
stazioni di servizio che effettuano operazioni di rifornimento degli
aeromobili] possono essere immessi in vendita soltanto, ed esclusivamente
attraverso i distributori, (…) il gasolio compreso nella voce tariffaria 2710
19 41 e il combustibile per riscaldamento compreso nelle voci tariffarie 2710
19 41 e 2710 19 45, che siano conformi alla normativa ungherese vigente,
nonché (…) il biodiesel e l’etanolo E85, che siano conformi alla normativa
ungherese vigente (...)».  
  
---|---  
  
Procedimento principale e questioni pregiudiziali

19

|

Il 5 ottobre 2009, i depositi di combustibile diesel del sig. Balász sono
stati sottoposti a un controllo fiscale ai sensi della normativa sulle accise.  
  
---|---  
  
20

|

Dall’analisi di un campione prelevato in tale occasione, è risultato che il
punto d’infiammabilità del combustibile diesel non era conforme alle
disposizioni della norma ungherese MSZ EN 590:2009. Esso risultava infatti
pari a 44 °C, invece dei 55 °C ammessi da tale norma.  
  
---|---  
  
21

|

A Kiskőrös (Ungheria), la sezione locale della direzione provinciale delle
dogane e delle imposte di Bács Kiskun, dipendente dall’amministrazione
nazionale delle imposte e delle dogane, con provvedimento del 21 marzo 2013,
ha accertato in capo a György Balázs una violazione della legge sulle accise,
ingiungendogli il pagamento di una sanzione pecuniaria di HUF 4418080 (EUR
14138 circa), oltre ad accise per HUF 883616 (EUR 2828 circa) e onorari per
perizie nella misura di HUF 58900 (EUR 189 circa). La direzione regionale
delle dogane e delle imposte ha confermato la suddetta decisione il 13 giugno
2013.  
  
---|---  
  
22

|

Il sig. Balász contesta tale decisione dinanzi al Kecskeméti Közigazgatási és
Munkaügyi Bíróság (tribunale amministrativo e del lavoro di Kecskemét) facendo
valere, in particolare, la direttiva 98/34 nonché la legge XXVIII del 1995,
sulla normalizzazione nazionale, secondo le quali l’applicazione di una norma
nazionale come la norma ungherese MSZ EN 590:2009, sarebbe facoltativa.  
  
---|---  
  
23

|

Il giudice del rinvio osserva, inoltre, che tale norma non era disponibile in
ungherese al momento del controllo tributario di cui trattasi nel procedimento
principale.  
  
---|---  
  
24

|

Alla luce di quanto sopra, il Kecskeméti Közigazgatási és Munkaügyi Bíróság
(tribunale amministrativo e del lavoro di Kecskemét) ha deciso di sospendere
il giudizio e di sottoporre alla Corte le seguenti questioni pregiudiziali:

|

«1)

|

Se gli articoli 4, paragrafo 1, e 5 della direttiva 98/70 debbano essere
interpretati nel senso che, oltre ai requisiti qualitativi stabiliti dalla
normativa nazionale adottata sulla base di detta direttiva, una diversa
normativa nazionale non possa imporre al fornitore di combustibile dei
requisiti qualitativi previsti da una norma nazionale e che integrano quelli
stabiliti dalla direttiva stessa.  
  
---|---  
  
2)

|

Se l’articolo 1, punti da 6 a 11, della direttiva [98/34] debba essere
interpretato nel senso che, qualora sia in vigore una regola tecnica (nel caso
in esame un decreto ministeriale adottato in forza di un’autorizzazione
legislativa), l’applicazione di una norma nazionale adottata nello stesso
ambito può essere solo facoltativa e, di conseguenza, la legge non può
disporre l’applicazione obbligatoria della stessa.  
  
---|---  
  
3)

|

Se soddisfi il criterio della norma nazionale che viene messa a disposizione
del pubblico, di cui all’[articolo 1], punto 6, della direttiva [98/34], una
norma che, nel momento in cui, secondo l’autorità amministrativa competente,
avrebbe dovuto applicarsi, non era disponibile nella lingua nazionale».  
  
---|---  
  
Sulla ricevibilità della domanda di pronuncia pregiudiziale

25

|

In udienza, la direzione regionale delle imposte ha contestato la ricevibilità
della domanda di pronuncia pregiudiziale in quanto le questioni pregiudiziali
non hanno alcun collegamento con il procedimento principale. A suo avviso, con
la decisione impugnata sarebbe stato chiesto unicamente il pagamento di accise
non versate e non sarebbe stata invece sanzionata una violazione delle
esigenze qualitative riguardanti il combustibile diesel.  
  
---|---  
  
26

|

Occorre, a tale riguardo, ricordare che, secondo una costante giurisprudenza,
le questioni relative all’interpretazione del diritto dell’Unione sottoposte
dal giudice nazionale nel contesto di diritto e di fatto che egli individua
sotto la propria responsabilità, del quale non spetta alla Corte verificare
l’esattezza, godono di una presunzione di rilevanza. Il rifiuto della Corte di
statuire su una questione pregiudiziale sollevata da un giudice nazionale è
possibile solo qualora risulti manifestamente che la richiesta interpretazione
del diritto dell’Unione non ha alcuna relazione con la realtà o con l’oggetto
del procedimento principale, qualora il problema sia di natura ipotetica
oppure qualora la Corte non disponga degli elementi di fatto o di diritto
necessari per fornire una soluzione utile alle questioni che le sono
sottoposte (v., in particolare, sentenze Budějovický Budvar, C‑478/07,
EU:C:2009:521, punto 63; Zanotti, C‑56/09, EU:C:2010:288, punto 15, nonché
Melki e Abdeli, C‑188/10 e C‑189/10, EU:C:2010:363, punto 27).  
  
---|---  
  
27

|

Orbene, nel caso di specie, anche supponendo che la decisione contestata
dinanzi al giudice del rinvio non abbia direttamente ad oggetto la sanzione di
violazioni delle esigenze qualitative riguardanti i combustibili diesel, ciò
non toglie, come ha rilevato la direzione regionale delle imposte, che i
risultati dell’esame relativo al punto d’infiammabilità hanno, in ogni caso,
permesso di constatare che il sig. Balász aveva venduto un combustibile
soggetto ad un’imposta più elevata di quella applicabile ai combustibili
diesel.  
  
---|---  
  
28

|

Di conseguenza, non si può sostenere che l’interpretazione del diritto
dell’Unione richiesta dal giudice del rinvio non ha alcuna relazione con la
realtà o con l’oggetto del procedimento principale.  
  
---|---  
  
29

|

Ne consegue che la domanda di pronuncia pregiudiziale è ricevibile.  
  
---|---  
  
Sulle questioni pregiudiziali

Sulla prima questione

30

|

Con la sua prima questione, il giudice del rinvio chiede, sostanzialmente, se
gli articoli 4, paragrafo 1, e 5 della direttiva 98/70 debbano essere
interpretati nel senso che ostano a che uno Stato membro preveda, nel proprio
ordinamento nazionale, requisiti qualitativi aggiuntivi, rispetto a quelli
contenuti in tale direttiva, per la commercializzazione di combustibili
diesel, come quelli riguardanti il punto d’infiammabilità, di cui trattasi nel
procedimento principale.  
  
---|---  
  
31

|

Per rispondere a tale questione, occorre, in limine, rilevare, da un lato, che
ai sensi dell’articolo 5 della direttiva 98/70, gli Stati membri non possono
vietare, limitare o impedire l’immissione sul mercato di combustibili conformi
alle prescrizioni di tale direttiva.  
  
---|---  
  
32

|

Dall’altro, risulta dalla base giuridica su cui si fondano la direttiva 98/70
e le sue successive modifiche, ovvero, rispettivamente, l’articolo 100 A del
Trattato CE e l’articolo 95 CE (divenuto articolo 114 TFUE), riguardanti
l’armonizzazione delle normative degli Stati membri in vista
dell’instaurazione e del funzionamento del mercato interno, nonché del
considerando 1 di tale direttiva, che quest’ultima ha l’obiettivo di
ravvicinare le disposizioni degli Stati membri al fine di eliminare eventuali
disparità in materia di specifiche applicabili ai combustibili.  
  
---|---  
  
33

|

Infatti, emerge tanto dal tenore letterale dell’articolo 5 della direttiva
98/70 quanto dall’obiettivo di tale direttiva che quest’ultima mira, per
quanto attiene, in particolare, alle specifiche fissate all’articolo 4,
paragrafo 1, della suddetta direttiva, in combinato disposto con gli allegati
II e IV di quest’ultima, ad imporre esigenze a carattere tassativo, alle quali
gli Stati membri possono derogare solo alle rigorose condizioni previste
all’articolo 6 della stessa direttiva.  
  
---|---  
  
34

|

Tuttavia, come rilevato dall’avvocato generale ai paragrafi da 39 a 47 delle
sue conclusioni, la constatazione di cui al punto precedente vale solo nei
limiti dell’ambito di applicazione ratione materiae della direttiva 98/70,
vale a dire purché si tratti di specifiche tecniche relative ai combustibili
che tale direttiva intende armonizzare.  
  
---|---  
  
35

|

Risulta infatti dalla lettera dell’articolo 1 della suddetta direttiva, il
quale definisce l’ambito di applicazione di quest’ultima, che essa riguarda le
specifiche tecniche relative ai carburanti di cui trattasi ai fini della
tutela della salute e dell’ambiente.  
  
---|---  
  
36

|

Conformemente a tale obiettivo della direttiva 98/70, le specifiche previste
agli allegati da I a IV di tale direttiva sono denominate «specifiche
ecologiche».  
  
---|---  
  
37

|

Inoltre, il regime di deroga previsto all’articolo 6 della suddetta direttiva
riguarda soltanto l’adozione di specifiche ecologiche più rigorose di quelle
previste da tale direttiva, ossia, come risulta dal paragrafo 1 di tale
articolo, quelle che tutelano «la salute della popolazione in determinati
agglomerati o l’ambiente in determinate zone critiche sotto il profilo
ecologico o ambientale».  
  
---|---  
  
38

|

Ne consegue che la direttiva 98/70 non ha l’obiettivo di armonizzare tutti i
requisiti qualitativi o le specifiche tecniche che potrebbero essere applicati
ai combustibili di cui trattasi e, di conseguenza, vietare agli Stati membri
di prevedere restrizioni o deroghe a tal proposito, bensì riguarda solo le
specifiche tecniche relative ai combustibili che hanno un’incidenza ambientale
ai sensi della suddetta direttiva, vale a dire quelle fondate su
considerazioni di ordine sanitario e ambientale.  
  
---|---  
  
39

|

Orbene, per quanto riguarda la specifica del punto d’infiammabilità del
combustibile diesel, di cui trattasi nel procedimento principale, è giocoforza
constatare che risulta tanto dalla definizione tecnica di tale parametro, come
riportata al punto 12 della presente sentenza, quanto dalle affermazioni fatte
in udienza dalle parti nel procedimento principale, che tale specifica serve
principalmente a garantire la sicurezza del combustibile diesel nella sua
qualità di prodotto e riveste altresì un’importanza per il funzionamento e la
protezione dei motori degli autoveicoli. In tal modo, la fissazione del punto
d’infiammabilità è diretta anche a proteggere i consumatori dai danni che
possono colpire i loro autoveicoli.  
  
---|---  
  
40

|

Di conseguenza, la direttiva 98/70, e in particolare il suo articolo 5, non
sono applicabili a una specifica come quella del punto d’infiammabilità di cui
trattasi nel procedimento principale e, pertanto, non possono ostare a che gli
Stati membri sottopongano ad un siffatto requisito l’immissione sul mercato di
combustibili diesel, nei limiti in cui tale requisito non rappresenta una
specifica tecnica riguardante la salute e l’ambiente ai sensi di tale
direttiva.  
  
---|---  
  
41

|

Occorre inoltre rilevare che il considerando 31 della direttiva 2009/30 invita
espressamente ad adeguare la norma EN 590:2004 e a «[fissare] valori limite
per parametri tecnici non contemplati da tale [allegato IV della direttiva
98/70]», tra i quali il punto d’infiammabilità, il che conferma il fatto che
la suddetta direttiva non osta, a prima vista, a tale tipo di parametri
aggiuntivi.  
  
---|---  
  
42

|

Sebbene, quindi, la specifica di cui trattasi nel procedimento principale non
rientri nel settore armonizzato dalla direttiva 98/70, occorre rammentare, in
primo luogo, che dalla giurisprudenza della Corte risulta che uno Stato membro
può assoggettare l’immissione sul mercato nel suo territorio di un prodotto
non rientrante in specificazioni tecniche armonizzate o riconosciute a livello
dell’Unione solo a requisiti conformi agli obblighi che derivano dal TFUE, in
particolare, nel caso di specie, al principio della libera circolazione delle
merci sancito agli articoli 34 TFUE e 36 TFUE (v., in tal senso, sentenze
Commissione/Portogallo, C‑432/03, EU:C:2005:669, punto 35, e Lidl
Magyarország, C‑132/08, EU:C:2009:281, punto 45).  
  
---|---  
  
43

|

In secondo luogo, va rilevato che, conformemente all’articolo 8 della
direttiva 98/34, spetta agli Stati membri, al fine di consentire un controllo
preventivo alla luce delle disposizioni relative alla libera circolazione
delle merci e, in particolare per quanto riguarda la giustificazione degli
ostacoli che potrebbero essere creati a tal riguardo, comunicare alla
Commissione, prima della loro entrata in vigore, i progetti di disposizioni
che conferiscono carattere vincolante alle specifiche tecniche (v., in tal
senso, sentenze Sandström, C‑433/05, EU:C:2010:184, punto 42, nonché Belgische
Petroleum Unie e a., C‑26/11, EU:C:2013:44, punti 49 e 50).  
  
---|---  
  
44

|

Alla luce delle considerazioni che precedono, occorre rispondere alla prima
questione dichiarando che gli articoli 4, paragrafo 1, e 5 della direttiva
98/70 devono essere interpretati nel senso che essi non ostano a che uno Stato
membro preveda, nel proprio ordinamento nazionale, requisiti qualitativi
aggiuntivi, rispetto a quelli contenuti in tale direttiva, per la
commercializzazione di combustibili diesel, come quelli riguardanti il punto
d’infiammabilità, di cui trattasi nel procedimento principale, atteso che non
si tratta di una specifica tecnica dei combustibili diesel che riguarda la
tutela della salute e dell’ambiente ai sensi della suddetta direttiva.  
  
---|---  
  
Sulla seconda questione

45

|

Occorre rilevare, in limine, che dalla decisione di rinvio risulta che la
norma ungherese MSZ EN 590:2009, che prevede la specifica relativa al punto
d’infiammabilità del combustibile diesel di cui trattasi nel procedimento
principale e che è diretta a trasporre la norma europea EN 590:2009, è stata
resa obbligatoria nell’ordinamento ungherese in forza dell’articolo 110,
paragrafo 13, della legge sulle accise.  
  
---|---  
  
46

|

Di conseguenza, con la sua seconda questione, il giudice del rinvio chiede,
sostanzialmente, se l’articolo 1, punti 6 e 11, della direttiva 98/34 debba
essere interpretato nel senso che esso osta a che uno Stato membro renda
obbligatoria una norma nazionale come la norma ungherese MSZ EN 590:2009 di
cui trattasi nel procedimento principale.  
  
---|---  
  
47

|

A tal riguardo, si deve osservare, in primo luogo, che nulla indica che
dall’articolo 1, punto 6, della direttiva 98/34, il quale contiene solo una
definizione di ciò che costituisce, segnatamente, una norma europea o
nazionale ai sensi di tale direttiva, e dal punto 11 di tale articolo, il
quale definisce la nozione di «regola tecnica», risulti che una siffatta norma
non possa essere resa obbligatoria, in tutto o in parte, dal legislatore di
uno Stato membro.  
  
---|---  
  
48

|

In secondo luogo, si deve rilevare che discende dalla lettera dell’articolo 8,
paragrafo 1, primo comma, della direttiva 98/34 che una norma europea o
internazionale può essere resa obbligatoria da uno Stato membro che la
trasponga in una regola tecnica avente, per definizione, un effetto
vincolante. Come rilevato dall’avvocato generale al paragrafo 65 delle sue
conclusioni, non vi è alcun motivo di supporre che sarebbe altrimenti per
quanto riguarda una norma nazionale, segnatamente allorché, come nel
procedimento principale, essa corrisponde a una norma europea.  
  
---|---  
  
49

|

Pertanto, occorre rispondere alla seconda questione dichiarando che l’articolo
1, punti 6 e 11, della direttiva 98/34 deve essere interpretato nel senso che
esso non osta a che uno Stato membro renda obbligatoria una norma nazionale
come la norma ungherese MSZ EN 590:2009 di cui trattasi nel procedimento
principale.  
  
---|---  
  
Sulla terza questione

50

|

In limine, occorre osservare che dalle informazioni fornite dal giudice del
rinvio emerge che, al momento dei fatti del procedimento principale, la norma
nazionale MSZ EN 590:2009 non era disponibile in ungherese, bensì solo in
inglese.  
  
---|---  
  
51

|

Di conseguenza, e alla luce del criterio della messa a disposizione del
pubblico delle norme, previsto all’articolo 1, punto 6, della direttiva 98/34,
con la sua terza questione, il giudice del rinvio chiede, sostanzialmente, se
tale disposizione debba essere interpretata nel senso che essa esige che una
norma nazionale ai sensi della suddetta disposizione sia resa disponibile
nella lingua ufficiale dello Stato membro di cui trattasi.  
  
---|---  
  
52

|

A tal riguardo, come già rilevato al punto 47 della presente sentenza,
l’articolo 1, punto 6, della direttiva 98/34 comprende solo una definizione di
ciò che costituisce una norma ai sensi di tale direttiva, atteso che, inoltre,
tale disposizione non è diretta a prescrivere, in quanto tali, requisiti
relativi alle norme, bensì a istituire una procedura d’informazione nel
settore delle norme e delle regolamentazioni tecniche e, pertanto, un
controllo preventivo al fine di proteggere la libera circolazione delle merci
(v., in tal senso, sentenza Belgische Petroleum Unie e a., C‑26/11,
EU:C:2013:44, punto 49).  
  
---|---  
  
53

|

Di conseguenza, in assenza di qualsiasi indicazione, a tal fine, nella
suddetta direttiva, non può dedursi dall’articolo 1, punto 6, della stessa
direttiva un’esigenza secondo la quale una norma ai sensi di tale
disposizione, disponibile in inglese, debba essere resa disponibile nella
lingua dello Stato membro di cui trattasi.  
  
---|---  
  
54

|

Alla luce delle considerazioni che precedono, occorre rispondere alla terza
questione dichiarando che l’articolo 1, punto 6, della direttiva 98/34 deve
essere interpretato nel senso che esso non esige che una norma ai sensi di
tale disposizione sia resa disponibile nella lingua ufficiale dello Stato
membro di cui trattasi.  
  
---|---  
  
Sulle spese

55

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Prima Sezione) dichiara:  
  
---|---  
|  |

1)

|

Gli articoli 4, paragrafo 1, e 5 della direttiva 98/70/CE del Parlamento
europeo e del Consiglio del 13 ottobre 1998, relativa alla qualità della
benzina e del combustibile diesel e recante modificazione della direttiva
93/12/CEE del Consiglio, come modificata dal regolamento (CE) n. 1882/2003 del
Parlamento europeo e del Consiglio, del 29 settembre 2003, devono essere
interpretati nel senso che essi non ostano a che uno Stato membro preveda, nel
proprio ordinamento nazionale, requisiti qualitativi aggiuntivi, rispetto a
quelli contenuti in tale direttiva, per la commercializzazione di combustibili
diesel, come quelli riguardanti il punto d’infiammabilità, di cui trattasi nel
procedimento principale, atteso che non si tratta di una specifica tecnica dei
combustibili diesel che riguarda la tutela della salute e dell’ambiente ai
sensi della suddetta direttiva.  
  
---|---  
|  |

2)

|

L’articolo 1, punti 6 e 11, della direttiva 98/34/CE del Parlamento europeo e
del Consiglio del 22 giugno 1998, che prevede una procedura d’informazione nel
settore delle norme e delle regolamentazioni tecniche e delle regole relative
ai servizi della società dell’informazione, come modificata dalla direttiva
2006/96/CE del Consiglio, del 20 novembre 2006, deve essere interpretato nel
senso che esso non osta a che uno Stato membro renda obbligatoria una norma
nazionale come la norma ungherese MSZ EN 590:2009 di cui trattasi nel
procedimento principale.  
  
---|---  
|  |

3)

|

L’articolo 1, punto 6, della direttiva 98/34, come modificata dalla direttiva
2006/96, deve essere interpretato nel senso che esso non esige che una norma
ai sensi di tale disposizione sia resa disponibile nella lingua ufficiale
dello Stato membro di cui trattasi.  
  
---|---  
|

Firme  
  
---|---  
  
* * *

( *1 ) Lingua processuale: l’ungherese.

  *[""]: Double quotes
  *[*]: Asterisk
  *[?]: Question mark

