

SENTENZA DELLA CORTE (Ottava Sezione)

7 giugno 2012 ( *1 )

«Rinvio pregiudiziale — Mancato riconoscimento, nella normativa nazionale, del
diritto al ricorso giurisdizionale avverso le decisioni che infliggono una
sanzione pecuniaria nonché la decurtazione di punti dalla patente per talune
infrazioni alle norme della circolazione stradale — Situazione puramente
interna — Irricevibilità della domanda»

Nella causa C-27/11,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dall’Administrativen sad Sofia-grad
(Bulgaria) con decisione del 27 dicembre 2010, pervenuta in cancelleria il 17
gennaio 2011, nella causa

Anton Vinkov

contro

Nachalnik Administrativno-nakazatelna deynost,

LA CORTE (Ottava Sezione),

composta dalla sig.ra A. Prechal, presidente di sezione, dalla sig.ra C.
Toader (relatore) e dal sig. E. Jarašiūnas, giudici,

avvocato generale: sig.ra J. Kokott

cancelliere: sig. A. Calot Escobar

vista la fase scritta del procedimento,

considerate le osservazioni presentate:

—

|

per il governo dei Paesi Bassi, da C. Wissels e B. Koopman, in qualità di
agenti;  
  
---|---  
  
—

|

per la Commissione europea, da R. Troosters e V. Savov, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 2 del Protocollo n. 7 della Convenzione europea per la salvaguardia
dei diritti dell’uomo e delle libertà fondamentali, firmato a Strasburgo il 22
novembre 1984 (in prosieguo: il «Protocollo n. 7»), 47 e 48 della Carta dei
diritti fondamentali dell’Unione europea (in prosieguo: la «Carta»), nonché 67
TFUE, 82 TFUE e 91, paragrafo 1, lettera c), TFUE, della Convenzione stabilita
in base all’articolo K.3 del Trattato sull’Unione europea relativa alle
decisioni di ritiro della patente di guida, la cui adozione da parte degli
Stati membri è stata raccomandata con atto del Consiglio del 17 giugno 1998
(GU C 216, pag. 2; in prosieguo: la «Convenzione relativa alle decisioni di
ritiro della patente di guida»), dell’Accordo di cooperazione nella
contestazione delle infrazioni stradali e nell’esecuzione delle relative
sanzioni pecuniarie, approvato il 28 aprile 1999 dal Comitato esecutivo
istituito dalla Convenzione di applicazione dell’Accordo di Schengen (GU 2000,
L 239, pag. 428; in prosieguo: l’«Accordo di cooperazione»), e della decisione
quadro 2005/214/GAI del Consiglio, del 24 febbraio 2005, relativa
all’applicazione del principio del reciproco riconoscimento alle sanzioni
pecuniarie (GU L 76, pag. 16; in prosieguo: la «decisione quadro»).  
  
---|---  
  
2

|

Tale domanda è stata presentata nell’ambito di una controversia che oppone il
sig. Vinkov, cittadino bulgaro, al Nachalnik Administrativno-nakazatelna
deynost in merito ad una decisione della polizia stradale bulgara con cui gli
veniva inflitta una sanzione pecuniaria di BGN 20 nonché la decurtazione di
diversi punti dalla sua patente.  
  
---|---  
  
Contesto normativo

Il Protocollo n. 7

3

|

Il Protocollo n. 7 enuncia, al proprio articolo 2, relativo al diritto ad un
doppio grado di giurisdizione in materia penale:

«1. Ogni persona dichiarata rea da un tribunale ha il diritto di far esaminare
la dichiarazione di colpevolezza o la condanna da un tribunale della
giurisdizione superiore. L’esercizio di tale diritto, ivi inclusi i motivi per
cui esso può essere esercitato, è disciplinato dalla legge.

2\. Tale diritto può essere oggetto di eccezioni per i reati minori, quali
sono definiti dalla legge (…)».  
  
---|---  
  
Il diritto dell’Unione

La Convenzione relativa alle decisioni di ritiro della patente di guida

4

|

L’articolo 2 della Convenzione relativa alle decisioni di ritiro della patente
di guida prevede quanto segue:

«Gli Stati membri si impegnano a cooperare, ai sensi delle disposizioni della
presente convenzione, affinché i conducenti che sono oggetto di una decisione
di ritiro della patente di guida in uno Stato membro diverso da quello in cui
normalmente risiedono non eludano gli effetti di tale decisione lasciando il
territorio dello Stato dell’infrazione».  
  
---|---  
  
5

|

Ai termini dell’articolo 3, paragrafo 1, di detta Convenzione:

«Lo Stato dell’infrazione notifica senza indugio allo Stato di residenza
qualsiasi decisione di ritiro della patente di guida pronunciata per
un’infrazione commessa nelle circostanze di cui all’allegato».  
  
---|---  
  
6

|

Secondo l’articolo 8, paragrafo 1, della medesima Convenzione, detta notifica
è corredata da una serie di informazioni riguardanti, segnatamente, le
disposizioni applicabili nello Stato membro in cui ha avuto luogo l’infrazione
e in base alle quali quest’ultima è stata accertata nonché lo stato di
esecuzione della decisione di ritiro.  
  
---|---  
  
7

|

Ai termini del paragrafo 3 di detto articolo 8:

«Ove le informazioni comunicate [dallo Stato dell’infrazione allo Stato di
residenza] siano ritenute insufficienti per adottare una decisione [di ritiro]
ai sensi della presente convenzione, in particolare qualora in particolari
casi e circostanze si dubiti che la persona in questione abbia avuto
sufficienti possibilità di difendersi, le autorità competenti dello Stato di
residenza chiedono alle autorità competenti dello Stato dell’infrazione di
fornire senza indugio le necessarie informazioni complementari».  
  
---|---  
  
L’Accordo di cooperazione

8

|

L’articolo 2, paragrafo 1, dell’Accordo di cooperazione è formulato come
segue:

«Le Parti contraenti s’impegnano a prestarsi la più ampia cooperazione,
secondo le disposizioni del presente accordo, nella contestazione delle
infrazioni stradali e nella reciproca esecuzione delle decisioni».  
  
---|---  
  
9

|

L’articolo 6, paragrafo 1, di detto Accordo dispone quanto segue:

«(...) Nell’ambito del presente accordo, il trasferimento dell’esecuzione
delle decisioni può essere richiesto soltanto se:

|

a)

|

non è più possibile impugnare la decisione e la decisione è esecutiva nel
territorio della Parte contraente richiedente;  
  
---|---  
  
(...)

d)

|

la decisione riguarda una persona il cui domicilio o residenza abituale si
trovi nel territorio della Parte contraente richiesta;  
  
---|---  
  
e)

|

l’ammontare della sanzione pecuniaria inflitta è pari ad almeno 40 EUR.  
  
---|---  
  
(…)».  
  
La decisione quadro

10

|

Ai termini dell’articolo 1, lettera a), della decisione quadro, si intende per
«decisione»«una decisione definitiva che infligge una sanzione pecuniaria ad
una persona fisica o giuridica, laddove la decisione sia stata resa da (…)
un’autorità giudiziaria dello Stato della decisione a seguito di un reato ai
sensi della legislazione di detto Stato».  
  
---|---  
  
11

|

L’articolo 4, paragrafo 1, di questa medesima decisione quadro dispone che una
tale decisione sanzionatoria «può essere trasmessa all’autorità competente
dello Stato membro in cui la persona fisica o giuridica contro la quale è
stata emessa la decisione dispone di beni o di un reddito, ha la sua residenza
abituale o, nel caso di una persona giuridica, ha la propria sede statutaria».  
  
---|---  
  
12

|

L’articolo 5, paragrafo 1, della decisione quadro stabilisce che le decisioni
vertenti sulle infrazioni alle norme della circolazione stradale «(...), se
punibili nello Stato della decisione e quali definit[e] dalla legislazione
dello Stato della decisione, danno luogo, ai sensi della presente decisione
quadro e senza verifica della doppia punibilità del fatto, al riconoscimento e
all’esecuzione (...)».  
  
---|---  
  
13

|

A tale scopo, l’articolo 20, paragrafo 3, di detta decisione dispone:

«Ciascuno Stato membro può, se il certificato di cui all’articolo 4 solleva la
questione di un’eventuale violazione dei diritti fondamentali o dei principi
giuridici fondamentali enunciati nell’articolo 6 [del Trattato UE], opporsi al
riconoscimento e all’esecuzione delle decisioni (…)».  
  
---|---  
  
Il diritto bulgaro

Il codice di procedura civile

14

|

L’articolo 628, paragrafo 1, del codice di procedura civile prevede quanto
segue:

«I giudici bulgari, quando l’interpretazione di una disposizione del diritto
dell’Unione o della validità di un atto adottato dagli organi dell’Unione
europea è necessaria ai fini di una decisione adeguata nella causa, rivolgono
questioni pregiudiziali alla Corte di giustizia dell’Unione europea».  
  
---|---  
  
15

|

In virtù dell’articolo 629, un giudice di ultima istanza è tenuto a presentare
una domanda di pronuncia pregiudiziale di interpretazione ove questa si riveli
necessaria per la soluzione della controversia della quale è investito.
Qualora si tratti di una domanda di valutazione della validità, tutti i
giudici sono tenuti a presentare domanda di rinvio pregiudiziale alla Corte.  
  
---|---  
  
La legge sulla circolazione stradale

16

|

L’articolo 157, paragrafo 4, della legge sulla circolazione stradale così
dispone:

«Un conducente al quale siano stati decurtati tutti i punti perde
l’autorizzazione alla guida e sarà tenuto a restituire la patente al servizio
competente del Ministero dell’Interno».  
  
---|---  
  
17

|

Conformemente al paragrafo 5 di detto articolo 157, la persona che abbia perso
l’autorizzazione alla guida può, sei mesi dopo la restituzione della patente,
essere ammessa a sostenere un esame per riacquistare l’autorizzazione alla
guida.  
  
---|---  
  
18

|

L’articolo 171 della medesima legge dispone che tra i provvedimenti
amministrativi coercitivi applicabili al fine di garantire la sicurezza della
circolazione stradale figuri il «ritiro della patente di una persona che non
ha adempiuto gli obblighi ad essa derivanti in virtù dell’articolo 157,
paragrafo 4».  
  
---|---  
  
19

|

Ai termini dell’articolo 189, paragrafo 5, della legge sulla circolazione
stradale:

«Non sono impugnabili in giudizio decisioni che infliggono una sanzione
amministrativa [‘nakazatelni postanovleniya’] con cui è stata inflitta una
sanzione pecuniaria inferiore o pari a [BGN] 50».  
  
---|---  
  
Il decreto relativo alla patente a punti

20

|

L’articolo 2, paragrafo 1, del decreto n. I3-1959, del 27 dicembre 2007, con
cui vengono determinati il numero iniziale massimo dei punti della patente a
punti del conducente di un veicolo, nonché i presupposti, la procedura e
l’elenco delle infrazioni stradali che consentono la decurtazione dei
medesimi, così prevede:

«Al primo rilascio di una patente di guida per un autoveicolo, il suo titolare
ottiene un numero iniziale massimo di 39 punti mediante la decurtazione dei
quali viene tenuto il conto delle infrazioni commesse dal medesimo alla legge
sulla circolazione stradale».  
  
---|---  
  
21

|

L’articolo 3, paragrafi 1 e 2, di questo medesimo decreto è formulato come
segue:

«1. I punti vengono decurtati sulla base di una decisione che infligge una
sanzione amministrativa (‘nakazatelno postanovlenie’) a titolo definitivo.

2\. In sede di determinazione delle sanzioni relative alle infrazioni
amministrative previste in [tale] decreto, nella decisione che infligge una
sanzione amministrativa vengono indicati il numero di punti decurtati ed il
numero di punti rimanenti».  
  
---|---  
  
22

|

Ai termini dell’articolo 4, paragrafo 2, di detto decreto:

«Ove un incidente venga causato in modo colposo, vengono decurtati ulteriori
quattro punti».  
  
---|---  
  
La legge sulle infrazioni e sanzioni amministrative

23

|

L’articolo 63, paragrafi 1 e 2, della legge sulle infrazioni e sanzioni
amministrative (Zakon za administrativnite narusheniya i nakazaniya), prevede
quanto segue:

«1. Il Rayonen sad [tribunale regionale] esamina il merito della causa in
composizione monocratica e decide con sentenza con cui può confermare,
modificare o annullare la decisione che infligge una sanzione amministrativa.
Avverso la decisione può essere proposto ricorso per cassazione presso
l’Administrativen sad [Tribunale del contenzioso amministrativo] (…).

2\. Nei casi stabiliti dalla legge il giudice può concludere il procedimento
con ordinanza impugnabile (…)».  
  
---|---  
  
Procedimento principale e questioni pregiudiziali

24

|

Effettuando una manovra a retromarcia in un parcheggio situato a Sofia
(Bulgaria), il sig. Vinkov ha urtato un altro veicolo.  
  
---|---  
  
25

|

A seguito di tale incidente, egli è stato oggetto di una decisione del
Nachalnik Administrativno-nakazatelna deynost v otdel «Patna politsiya» na
Stolichna direktsiya na vatreshnite raboti (direttore «Sanzioni
amministrative» della sezione «Polizia stradale» presso la direzione per gli
affari interni della Regione capitale), il quale ha constatato che egli era
responsabile di un «incidente stradale lieve» e gli ha inflitto un’ammenda
dell’importo di BGN 20 nonché la decurtazione di quattro punti dalla sua
patente.  
  
---|---  
  
26

|

Il sig. Vinkov ha proposto un ricorso avverso detta decisione dinanzi al
Sofiyski rayonen sad (Tribunale regionale di Sofia), il quale ha respinto tale
ricorso con un’ordinanza che lo dichiarava irricevibile. Detto giudice ha
considerato che, in virtù delle disposizioni applicabili nella fattispecie,
segnatamente l’articolo 189, paragrafo 5, della legge sulla circolazione
stradale, una decisione che infligge sanzioni pecuniarie inferiori a 50 BGN
non può costituire oggetto di un ricorso giurisdizionale.  
  
---|---  
  
27

|

Il sig. Vinkov ha impugnato detta ordinanza dinanzi all’Administrativen sad
Sofia-grad, il quale, in virtù dell’articolo 63 della legge sulla circolazione
stradale, si pronuncia in cassazione nelle cause aventi ad oggetto decisioni
che infliggono una sanzione amministrativa.  
  
---|---  
  
28

|

Nella sua decisione di rinvio, detto giudice rileva che dalle disposizioni
nazionali applicabili, come interpretate dal Varhoven administrativen sad
(Corte amministrativa suprema), emerge che il ricorso avverso decisioni che
infliggono la sanzione della decurtazione di punti dalla patente possono
essere dichiarate irricevibili in mancanza di interesse ad agire. Secondo la
giurisprudenza di quest’ultimo giudice, la legislazione bulgara definisce la
decurtazione di punti dalla patente di guida non come sanzione amministrativa
autonoma né come misura amministrativa coercitiva, ma come una misura che deve
essere automaticamente applicata dalle autorità di polizia, le quali
dispongono solo di una competenza vincolata in tale settore. Di conseguenza,
la decisione che prevede una tale sanzione, adottata a seguito di
un’infrazione alle norme del codice della strada, è impugnabile solo quando
infligge anche una sanzione pecuniaria superiore a 50 BGN.  
  
---|---  
  
29

|

Tuttavia, l’Administrativen sad Sofia-grad sottolinea che, conformemente
all’articolo 157, paragrafo 4, della legge sulla circolazione stradale, in
caso di decurtazione della totalità dei punti della patente, che può risultare
dal cumulo di decisioni di decurtazione non impugnabili, il conducente perde
automaticamente l’autorizzazione alla guida e deve restituire la propria
patente alle autorità nazionali competenti.  
  
---|---  
  
30

|

Tenuto conto di tali elementi, il giudice del rinvio si chiede se le
disposizioni del diritto dell’Unione nell’ambito dello spazio di libertà,
sicurezza e giustizia, che sanciscono segnatamente il principio del
riconoscimento reciproco delle sentenze e delle decisioni giudiziarie (in
prosieguo: il «principio del riconoscimento reciproco»), nonché quelle nel
settore dei trasporti ostino al mancato riconoscimento, nel diritto bulgaro,
di un diritto di ricorso avverso tali decisioni di decurtazione dei punti
dalla patente di guida.  
  
---|---  
  
31

|

Detto giudice sottolinea che, secondo la costante giurisprudenza dei giudici
nazionali e la dottrina bulgara, le decisioni amministrative che infliggono
una sanzione del tipo di quella di cui trattasi nel procedimento principale
sono considerate decisioni giurisdizionali. Infatti, gli organi che adottano
tali decisioni, anche se non fanno parte del sistema giudiziario, esercitano
una funzione giurisdizionale.  
  
---|---  
  
32

|

Nell’ambito del diritto dell’Unione, il giudice del rinvio rileva che
l’articolo 6, paragrafo 1, dell’Accordo di cooperazione nonché l’articolo 8,
paragrafo 3, della Convenzione relativa alle decisioni di ritiro della patente
di guida prevedono la possibilità per uno Stato membro di rifiutare di
riconoscere una decisione di un altro Stato membro che sanzioni infrazioni
alle norme della circolazione stradale qualora, in tale Stato, non sia
previsto alcun diritto di ricorso.  
  
---|---  
  
33

|

L’Administrativen sad Sofia-grad sottolinea che detto Accordo e detta
Convenzione non sono applicabili in Bulgaria poiché il detto Accordo non
figura tra gli atti dell’acquis di Schengen che sono vincolanti per la
Repubblica di Bulgaria e che detta Convenzione non è ancora entrata in vigore.
Tuttavia, le disposizioni soprammenzionate dovrebbero essere considerate come
l’espressione di una norma di diritto internazionale consuetudinario e
dovrebbero, secondo la giurisprudenza della Corte, essere pertanto applicabili
nei confronti di una decisione come quella di cui trattasi nella causa
principale. A tal riguardo, il giudice del rinvio fa riferimento alla sentenza
della Corte del 24 novembre 1992, Poulsen e Diva Navigation (C-286/90, Racc.
pag. I-6019).  
  
---|---  
  
34

|

L’Administrativen sad Sofia-grad ricorda inoltre, che la decisione quadro
prevede, in particolare al suo articolo 20, paragrafo 1, la possibilità di non
riconoscere decisioni che infliggono sanzioni per le quali non sia previsto un
diritto di ricorso dinanzi ad un giudice che disponga segnatamente di una
competenza in materia penale. Di conseguenza, poiché la normativa bulgara di
cui trattasi deroga, secondo il giudice del rinvio, alle disposizioni
nazionali che assicurano la trasposizione di questa decisione quadro, detto
giudice si chiede se una tale deroga sia ammissibile e, in caso di risposta
affermativa, se essa debba essere interpretata restrittivamente.  
  
---|---  
  
35

|

Per quanto riguarda la sua competenza a presentare una questione pregiudiziale
relativa all’interpretazione della decisione quadro, l’Administrativen sad
Sofia-grad sottolinea che, nel procedimento principale, esso è giudice di
ultima istanza. Esso considera che, benché la Repubblica di Bulgaria non abbia
depositato una dichiarazione esplicita di accettazione della competenza della
Corte in materia pregiudiziale, ai sensi dell’articolo 35, paragrafo 2, TUE,
l’articolo 628 del codice di procedura civile, entrato in vigore il 24 luglio
2007, che prevede la competenza dei giudici nazionali che statuiscono in
ultima istanza a presentare una domanda di pronuncia pregiudiziale, dovrebbe
essere interpretato come un’accettazione implicita della competenza della
Corte ai sensi di detto articolo 35 TUE.  
  
---|---  
  
36

|

Per quanto riguarda le norme del Trattato FUE relative allo spazio di libertà,
sicurezza e giustizia, il giudice del rinvio rileva che dagli articoli 67,
paragrafo 1, TFUE e 82, paragrafo 1, TFUE deriva che l’applicazione del
principio del riconoscimento reciproco, su cui si fonda la cooperazione
giudiziaria in materia penale, può aver luogo solo nel rispetto dei diritti
fondamentali e dunque del diritto ad un ricorso effettivo, sancito dagli
articoli 47 e 48 della Carta e dall’articolo 6 della Convenzione europea per
la salvaguardia dei diritti dell’uomo e delle libertà fondamentali, firmata a
Roma il 4 novembre 1950 (in prosieguo: la «CEDU»).  
  
---|---  
  
37

|

A tal proposito, l’Administrativen sad Sofia-grad ricorda che la Corte europea
dei diritti dell’uomo, nella sua sentenza Öztürk/Germania del 21 febbraio 1984
(serie A, n. 73), ha dichiarato che l’articolo 6 della CEDU non osta alla
depenalizzazione delle infrazioni lievi, come quella di cui trattasi nel
procedimento principale, ma che le sanzioni relative alle medesime, quando
conservano il loro carattere punitivo, rientrano nell’ambito di applicazione
di detto articolo. Nella fattispecie, il giudice del rinvio rileva che
potrebbe certamente essere applicata l’eccezione al diritto ad un ricorso,
prevista dall’articolo 2, punto 2, del Protocollo n. 7, per quanto riguarda le
sanzioni applicabili alle infrazioni lievi alle norme della circolazione
stradale, ma che, nel diritto bulgaro, non vi è alcun criterio che consenta di
qualificare un’infrazione penale come quella di cui trattasi nel procedimento
principale come di natura «minore». Infatti, conformemente all’articolo 189,
paragrafo 5, della legge sulla circolazione stradale, l’unico criterio per
determinare se una decisione che infligge una sanzione amministrativa possa
essere considerata vertente su un’infrazione grave e costituire l’oggetto di
un ricorso sarebbe l’importo della sanzione pecuniaria inflitta. Tuttavia,
tale criterio non terrebbe conto delle conseguenze giuridiche della
decurtazione dei punti della patente, che può condurre alla perdita
dell’autorizzazione alla guida.  
  
---|---  
  
38

|

Infine, il giudice del rinvio fa riferimento a talune disposizioni del diritto
dell’Unione nel settore della politica comune dei trasporti. Esso rileva che,
anche se quest’ultimo è un settore a competenza concorrente tra l’Unione e gli
Stati membri e le norme di procedura penale, come quelle relative alle
sanzioni delle infrazioni alle norme della circolazione stradale, rientrano in
linea di principio nella competenza degli Stati membri, il diritto dell’Unione
vieta, in quanto costituisce un ostacolo alla libera circolazione, l’adozione
di sanzioni sproporzionate rispetto alla gravità delle infrazioni commesse.  
  
---|---  
  
39

|

Tenuto conto di tali considerazioni, l’Administrativen sad Sofia-grad ha
deciso di sospendere il giudizio e di sottoporre alla Corte le seguenti
questioni pregiudiziali:

|

«1)

|

Se le disposizioni applicabili del diritto nazionale, come quelle del
procedimento principale, che riguardano le conseguenze giuridiche di una
decisione adottata da un’autorità amministrativa di infliggere una sanzione
pecuniaria per reprimere un’infrazione amministrativa, nella fattispecie un
incidente stradale, vadano interpretate nel senso che esse sono conformi alle
disposizioni dei Trattati e del diritto derivato nell’ambito dello spazio di
libertà, sicurezza e giustizia e/o eventualmente nel settore dei trasporti.  
  
---|---  
  
2)

|

Se dalle disposizioni dei Trattati e dalle misure adottate sulla base di
queste ultime nell’ambito dello “spazio di libertà, sicurezza e giustizia”
concernenti la cooperazione giudiziaria in materia penale, di cui all’articolo
82, paragrafo 1, secondo comma, lettera a), TFUE nonché nel settore dei
trasporti, in virtù dell’articolo 91, paragrafo 1, lettera c), di detto
Trattato, deriva che rientrano nell’ambito di applicazione del diritto
dell’Unione sanzioni amministrative per infrazioni stradali che possano essere
qualificate come “minori” ai sensi dell’art. 2, del Protocollo n. 7 (...).  
  
---|---  
  
3)

|

In caso di risposta affermativa alla seconda questione, occorre fornire una
risposta anche alle questioni seguenti:

|

a)

|

Se un’infrazione amministrativa alle norme della circolazione stradale
costituisca un’“infrazione minore” ai sensi del diritto dell’Unione qualora
ricorrano contemporaneamente le seguenti circostanze:

|

i)

|

il fatto consiste in un incidente stradale che abbia causato danni
patrimoniali, vada qualificato come commesso in modo colposo e sia punibile
come infrazione amministrativa;  
  
---|---  
  
ii)

|

a seconda dell’importo della sanzione pecuniaria prevista, la decisione con
cui viene inflitta detta sanzione può essere oggetto oppure no di un ricorso
giurisdizionale, e l’interessato ha la possibilità oppure no di provare di non
aver commesso il fatto in modo colposo;  
  
---|---  
  
iii)

|

una volta divenuta definitiva la decisione, il numero di punti in essa
indicato viene decurtato ipso iure dalla patente a punti;  
  
---|---  
  
iv)

|

a seguito dell’introduzione del sistema della patente a punti, rilasciata
inizialmente con un determinato saldo di punti al fine di tener conto della
commissione di infrazioni, viene presa in considerazione anche la decurtazione
ipso iure di punti sulla base di decisioni che infliggono sanzioni
amministrative non impugnabili;  
  
---|---  
  
v)

|

se il provvedimento coercitivo del ritiro della patente per un autoveicolo, a
causa della perdita dell’autorizzazione alla guida che interviene ipso iure a
seguito della decurtazione del numero di punti inizialmente concesso, viene
impugnato in giudizio, non vi è un controllo giurisdizionale preliminare della
legittimità della decisione che infligge una sanzione amministrativa non
impugnabile con cui sono stati decurtati i punti.  
  
---|---  
  
b)

|

Se l’articolo 82 TFUE e, eventualmente, l’articolo 91, paragrafo 1, lettera
c), TFUE, nonché le misure adottate sulla base delle citate disposizioni e la
decisione quadro (...), consentano che il principio del riconoscimento
reciproco delle sentenze e delle decisioni giudiziarie o le misure volte al
miglioramento della sicurezza stradale non si applichino ad una decisione di
infliggere una sanzione pecuniaria a seguito di un’infrazione stradale nelle
condizioni del procedimento principale, in quanto tale fatto è qualificabile
come «minore» secondo il diritto dell’Unione, qualora lo Stato membro abbia
previsto che i requisiti del diritto ad un ricorso dinanzi ad un’autorità
giudiziaria competente in materia penale e dell’applicabilità della disciplina
processuale nazionale in caso di ricorso contro l’accusa di aver commesso
un’infrazione non debbano essere osservati.  
  
---|---  
  
4)

|

In caso di risposta negativa alla seconda questione, occorre fornire anche una
risposta alla seguente questione:

Se l’articolo 82 TFUE e, eventualmente, anche l’articolo 91, paragrafo 1,
lettera c), TFUE, nonché le misure adottate in base alle citate disposizioni e
la decisione quadro (...), consentano che il principio del riconoscimento
reciproco delle sentenze e delle decisioni giudiziarie o le misure di diritto
dell’Unione volte al miglioramento della sicurezza stradale non si applichino,
a discrezione dello Stato membro, qualora esso abbia previsto, in un atto
normativo, che i requisiti del diritto ad un ricorso dinanzi ad un’autorità
giudiziaria competente in materia penale e l’applicabilità della disciplina
processuale nazionale in caso di ricorso contro l’accusa di aver commesso
un’infrazione non debbano essere osservati, in presenza di una decisione di
infliggere una sanzione pecuniaria a seguito di un’infrazione stradale, nelle
circostanze del procedimento principale, ove siano soddisfatti
contemporaneamente i seguenti presupposti:

|

a)

|

il fatto consiste in un incidente stradale che abbia causato danni
patrimoniali, vada qualificato come commesso in modo colposo e sia punibile
come infrazione amministrativa;  
  
---|---  
  
b)

|

a seconda dell’importo della sanzione pecuniaria prevista, la decisione con
cui viene inflitta detta sanzione può essere oggetto oppure no di un ricorso
giurisdizionale, e l’interessato ha la possibilità oppure no di provare di non
aver commesso il fatto in modo colposo;  
  
---|---  
  
c)

|

una volta la decisione divenuta definitiva, il numero di punti in essa
indicato viene decurtato ipso iure;  
  
---|---  
  
d)

|

a seguito dell’introduzione del sistema della patente a punti, rilasciata
inizialmente con un determinato saldo di punti al fine di tener conto della
commissione di infrazioni, viene presa in considerazione anche la decurtazione
ipso iure di punti sulla base di decisioni che infliggono sanzioni
amministrative non impugnabili;  
  
---|---  
  
e)

|

se il provvedimento coercitivo del ritiro della patente per un autoveicolo, a
causa della perdita dell’autorizzazione alla guida, che interviene ipso iure a
seguito della decurtazione del numero di punti inizialmente concesso, viene
impugnato in giudizio, non vi è un controllo giurisdizionale preliminare della
legittimità della decisione che infligge una sanzione amministrativa non
impugnabile con cui sono stati decurtati i punti».  
  
---|---  
  
Sulla competenza della Corte

40

|

Con le sue questioni il giudice del rinvio chiede sostanzialmente se gli
articoli 67 TFUE, 82 TFUE e 91, paragrafo 1, lettera c), TFUE nonché gli atti
di diritto derivato nell’ambito dello spazio di libertà, sicurezza e giustizia
debbano essere interpretati nel senso che ostano ad una normativa nazionale,
come quella applicabile in Bulgaria, che non riconosce il diritto ad un
ricorso contro le decisioni che infliggono sanzioni per infrazioni alle norme
della circolazione stradale, qualificate come «minori», anche qualora tali
decisioni impongano non solo una sanzione pecuniaria di lieve importo, ma
anche la decurtazione di punti dalla patente.  
  
---|---  
  
41

|

Per quanto riguarda le disposizioni del Trattato FUE di cui il giudice del
rinvio chiede l’interpretazione, occorre rilevare che, poiché tutte queste
disposizioni si rivolgono unicamente alle istituzioni dell’Unione e nessuna
tra queste riguarda il regime delle sanzioni applicabili alle infrazioni alle
norme della circolazione stradale, esse non sono applicabili nel procedimento
principale.  
  
---|---  
  
42

|

Infatti, l’articolo 67 TFUE apre il capo 1, intitolato «Disposizioni
generali», del titolo V di detto Trattato, relativo allo spazio di libertà,
sicurezza e giustizia. Tale articolo stabilisce l’oggetto, la finalità e le
regole di base dell’azione delle istituzioni dell’Unione diretti alla piena
realizzazione di detto spazio. L’articolo 82 TFUE, che figura al medesimo
titolo, capo 4, relativo alla cooperazione giudiziaria in materia penale,
enuncia parimenti le misure che il legislatore dell’Unione deve adottare per
ottenere una completa cooperazione tra gli Stati membri nell’ambito penale e
sancisce la regola secondo cui tale cooperazione deve fondarsi sul principio
del riconoscimento reciproco.  
  
---|---  
  
43

|

Quanto all’articolo 91 TFUE, che figura al titolo VI del Trattato FUE,
riguardante i trasporti, esso enuncia, al paragrafo 1, le misure che le
istituzioni dell’Unione devono adottare per l’attuazione di una politica
comune dei trasporti. Esso non contiene alcuna regola in materia di sanzione
delle infrazioni alle norme della circolazione stradale.  
  
---|---  
  
44

|

Orbene, come emerge da una giurisprudenza costante della Corte, quest’ultima
non è competente a rispondere ad una questione pregiudiziale qualora
l’interpretazione di norme del diritto dell’Unione, richiesta dal giudice
nazionale, non abbia alcuna relazione con la realtà o l’oggetto del
procedimento principale e qualora le dette norme non possano applicarsi nel
procedimento principale (v., segnatamente, sentenze del 1o ottobre 2009,
Woningstichting Sint Servatius, C-567/07, Racc. pag. I-9021, punto 43, e del
22 dicembre 2010, Omalet, C-245/09, Racc. pag. I-13771, punto11).  
  
---|---  
  
45

|

Di conseguenza, le questioni pregiudiziali devono essere dichiarate
irricevibili nella parte in cui riguardano gli articoli 67 TFUE, 82 TFUE e 91,
paragrafo 1, lettera c), TFUE.  
  
---|---  
  
46

|

Per quanto riguarda gli atti di diritto derivato, il giudice del rinvio, nella
motivazione della sua decisione, si riferisce all’accordo di cooperazione,
alla convenzione relativa alle decisioni di ritiro della patente di guida
nonché alla decisione quadro.  
  
---|---  
  
47

|

A tal riguardo, occorre tuttavia ricordare che tali atti trovano il loro
fondamento giuridico nelle disposizioni del titolo VI del Trattato UE, nella
versione anteriore al Trattato di Lisbona.  
  
---|---  
  
48

|

Orbene, come emerge dall’articolo 35, paragrafi 1 e 2, UE, la Corte è
competente a statuire in via pregiudiziale sull’interpretazione di decisioni
quadro, di decisioni nonché di convenzioni adottate in virtù di detto titolo
VI solo a condizione che lo Stato membro interessato effettui una
dichiarazione con cui accetta detta competenza.  
  
---|---  
  
49

|

È pacifico, a tal riguardo, che la Repubblica di Bulgaria non ha reso una tale
dichiarazione. Inoltre, una disposizione nazionale quale l’articolo 628,
paragrafo 1, del codice di procedura civile, a cui si riferisce il giudice del
rinvio e che si limita del resto a riprendere sostanzialmente i termini
dell’articolo 267 TFUE, non può in alcun caso essere considerata come
equivalente ad una tale dichiarazione.  
  
---|---  
  
50

|

Peraltro, risulta dell’articolo 10 del Protocollo n. 36 sulle disposizioni
transitorie, allegato al Trattato FUE, che, per quanto riguarda gli atti
dell’Unione nell’ambito della cooperazione di polizia e giudiziaria in materia
penale che sono stati adottati prima della data dell’entrata in vigore del
Trattato di Lisbona, le attribuzioni della Corte in virtù di detto titolo VI
del Trattato UE, nella versione anteriore a tale data, restano invariate per
un periodo di cinque anni dopo questa medesima data, anche quando sono state
accettate conformemente all’articolo 35, paragrafo 2, di quest’ultimo
Trattato.  
  
---|---  
  
51

|

Deriva da quanto precede che la Corte è priva di qualsiasi competenza a
statuire sulla domanda pregiudiziale proveniente dal giudice del rinvio nella
parte in cui si riferisce all’accordo di cooperazione, alla convenzione
relativa alle decisioni di ritiro della patente di guida nonché alla decisione
quadro.  
  
---|---  
  
52

|

Nella motivazione della sua decisione, il giudice del rinvio fa riferimento
anche al principio del riconoscimento reciproco delle decisioni adottate in un
altro Stato membro relative alle infrazioni alle norme della circolazione
stradale per concludere che, a suo avviso, il diritto dell’Unione osta ad una
normativa nazionale che non riconosca il diritto ad un ricorso avverso le
decisioni in merito alla decurtazione dei punti dalla patente.  
  
---|---  
  
53

|

A tal proposito basta tuttavia rilevare che un tale principio può riguardare,
già per definizione, solo i procedimenti a carattere transfrontaliero,
vertenti sul riconoscimento e sull’esecuzione di una decisione in uno Stato
membro diverso da quello in cui è stata resa.  
  
---|---  
  
54

|

Nella fattispecie, il procedimento principale è puramente interno. Infatti,
riguarda un soggetto che risiede nel territorio della Repubblica di Bulgaria e
ha impugnato la decisione con cui le autorità di tale Stato membro l’hanno
sanzionato a seguito di un incidente stradale che ha avuto luogo in tale
medesimo Stato membro. Di conseguenza, un’interpretazione di detto principio
del riconoscimento reciproco è priva di qualsiasi pertinenza per la soluzione
di tale controversia.  
  
---|---  
  
55

|

Peraltro, il giudice del rinvio si chiede se il diritto dell’Unione osti alle
regole del diritto bulgaro di cui trattasi nel procedimento principale in
quanto comporterebbero una violazione del diritto al ricorso effettivo sancito
dagli articoli 6 della CEDU nonché 47 e 48 della Carta.  
  
---|---  
  
56

|

A tal riguardo occorre ricordare che risulta da costante giurisprudenza che le
esigenze derivanti dalla tutela dei diritti fondamentali vincolano gli Stati
membri in tutti i casi in cui essi sono chiamati ad applicare il diritto
dell’Unione (v. ordinanze del 12 novembre 2010, Asparuhov Estov e a.,
C-339/10, Racc. pag. I-11465, punto 13; del 1o marzo 2011, Chartry, C-457/09,
Racc. pag. I-819, punto 25, nonché del 14 dicembre 2011, Boncea e a., C-
483/11 e C-484/11, punto 29).  
  
---|---  
  
57

|

Inoltre, l’articolo 51, paragrafo 1, della Carta enuncia che le disposizioni
della medesima si applicano agli Stati membri esclusivamente nell’attuazione
del diritto dell’Unione e, in virtù dell’articolo 6, paragrafo 1, TUE, che
attribuisce alla Carta il medesimo valore giuridico dei Trattati, essa non
crea alcuna competenza nuova per l’Unione.  
  
---|---  
  
58

|

Di conseguenza, nell’ambito di un rinvio pregiudiziale a titolo dell’articolo
267 TFUE, qualora una normativa nazionale rientri nel campo di applicazione
del diritto dell’Unione, la Corte deve fornire tutti gli elementi di
interpretazione necessari per la valutazione, da parte del giudice nazionale,
della conformità di tale normativa con i diritti fondamentali, quali essi
risultano, in particolare, dalla Carta (v., in tal senso, sentenze del 29
maggio 1997, Kremzow, C-299/95, Racc. pag. I-2629, punto 15, nonché del 15
novembre 2011, Dereci e a., C-256/11, Racc. pag. I-11315, punto 72).  
  
---|---  
  
59

|

Nella fattispecie, non risulta dalla decisione di rinvio che la normativa
nazionale costituisce una misura di attuazione del diritto dell’Unione o che
essa presenta altri elementi di collegamento con quest’ultimo. Pertanto, la
competenza della Corte per rispondere alla presente domanda di pronuncia
pregiudiziale nella parte in cui verte sul diritto fondamentale ad un ricorso
effettivo non sussiste (v. citate ordinanze Asparuhov Estov e a., punto 14;
Chartry, punti 25 e 26, nonché Boncea e a., punto 34).  
  
---|---  
  
60

|

Da tutto quanto precede deriva che la domanda di pronuncia pregiudiziale
presentata dall’Administrativen sad Sofia-grad deve essere dichiarata
irricevibile.  
  
---|---  
  
Sulle spese

61

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Ottava Sezione) dichiara:  
  
---|---  
|

La domanda di pronuncia pregiudiziale proposta dall’Administrativen sad Sofia-
grad (Bulgaria), con decisione del 27 dicembre 2010 (causa C-27/11), è
irricevibile.  
  
---|---  
|

Firme  
  
---|---  
  
* * *

( *1 ) Lingua processuale: il bulgaro.

