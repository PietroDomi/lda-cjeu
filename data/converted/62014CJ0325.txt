

SENTENZA DELLA CORTE (Nona Sezione)

19 novembre 2015 ( * )

«Rinvio pregiudiziale — Direttiva 2001/29/CE — Articolo 3, paragrafo 1 —
Comunicazione al pubblico — Nozioni di “comunicazione” e di “pubblico” —
Distribuzione di programmi televisivi — Procedimento denominato “immissione
diretta”»

Nella causa C‑325/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dallo Hof van beroep te Brussel (Corte
d’Appello di Bruxelles, Belgio), con decisione del 17 giugno 2014, pervenuta
in cancelleria il 7 luglio 2014, nel procedimento

SBS Belgium NV

contro

Belgische Vereniging van Auteurs, Componisten en Uitgevers (SABAM),

LA CORTE (Nona Sezione),

composta da J. Malenovský (relatore), facente funzione di presidente di
sezione, M. Safjan e K. Jürimäe, giudici,

avvocato generale: N. Wahl

cancelliere: M. Ferreira, amministratore principale

vista la fase scritta del procedimento e in seguito all’udienza del 10 giugno
2015,

considerate le osservazioni presentate:

—

|

per la SBS Belgium NV, da P. Maeyaert e A. De Bleeckere, advocaten;  
  
---|---  
  
—

|

per la Belgische Vereniging van Auteurs, Componisten en Uitgevers (SABAM), da
E. Marissens, avocat;  
  
---|---  
  
—

|

per il governo francese, da D. Segoin e F.‑X. Bréchot, in qualità di agenti;  
  
---|---  
  
—

|

per il governo polacco, da B. Majczyna, in qualità di agente;  
  
---|---  
  
—

|

per la Commissione europea, da J. Samnadda e F. Wilman, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
3, paragrafo 1, della direttiva 2001/29/CE del Parlamento europeo e del
Consiglio, del 22 maggio 2001, sull’armonizzazione di taluni aspetti del
diritto d’autore e dei diritti connessi nella società dell’informazione (GU L
167, pag. 10).  
  
---|---  
  
2

|

Tale domanda è stata presentata nell’ambito di una controversia tra la SBS
Belgium NV (in prosieguo: la «SBS») e la Belgische Vereniging van Auteurs,
Componisten en Uitgevers (SABAM) (Società belga degli autori, compositori ed
editori) in merito all’obbligo di versamento di un equo compenso per la
diffusione di programmi mediante la tecnica dell’immissione diretta.  
  
---|---  
  
Contesto normativo

3

|

I considerando 23 e 27 della direttiva 2001/29 così recitano:

|

«(23)

|

La presente direttiva dovrebbe armonizzare ulteriormente il diritto d’autore
applicabile alla comunicazione di opere al pubblico. Tale diritto deve essere
inteso in senso lato in quanto concernente tutte le comunicazioni al pubblico
non presente nel luogo in cui esse hanno origine. Detto diritto dovrebbe
comprendere qualsiasi trasmissione o ritrasmissione di un’opera al pubblico,
su filo o senza filo, inclusa la radiodiffusione, e non altri atti.  
  
---|---  
  
(...)

(27)

|

La mera fornitura di attrezzature fisiche atte a rendere possibile o ad
effettuare una comunicazione non costituisce un atto di comunicazione ai sensi
della presente direttiva».  
  
---|---  
  
4

|

L’articolo 3 di tale direttiva, intitolato «Diritto di comunicazione di opere
al pubblico, compreso il diritto di mettere a disposizione del pubblico altri
materiali protetti», dispone quanto segue:

«1. Gli Stati membri riconoscono agli autori il diritto esclusivo di
autorizzare o vietare qualsiasi comunicazione al pubblico, su filo o senza
filo, delle loro opere, compresa la messa a disposizione del pubblico delle
loro opere in maniera tale che ciascuno possa avervi accesso dal luogo e nel
momento scelti individualmente.

(...)

3\. I diritti di cui ai paragrafi 1 e 2 non si esauriscono con alcun atto di
comunicazione al pubblico o con la loro messa a disposizione del pubblico,
come indicato nel presente articolo».  
  
---|---  
  
Procedimento principale e questione pregiudiziale

5

|

La SABAM, società di gestione dei diritti d’autore, rappresenta gli autori
nella concessione di autorizzazioni per l’uso da parte di terzi delle loro
opere protette da diritto d’autore e nella riscossione del compenso per tale
uso.  
  
---|---  
  
6

|

La SBS è un organismo di diffusione radiotelevisiva commerciale di lingua
neerlandese che produce e commercializza programmi televisivi. Nel quadro
delle sue attività di radiodiffusione, la SBS gestisce varie reti televisive
private commerciali in Belgio. La sua programmazione comprende sia programmi
di propria produzione, sia programmi acquistati da società di produzione e da
fornitori di programmi nazionali e esteri.  
  
---|---  
  
7

|

La SBS trasmette i suoi programmi esclusivamente mediante una tecnica
denominata «immissione diretta». Si tratta di un processo in due fasi, con il
quale la SBS trasmette i suoi segnali portatori di programmi ai suoi
distributori, come la Belgacom, la Telenet e la TV Vlaanderen, mediante una
linea privata da punto a punto. In tale fase, detti segnali non possono essere
ricevuti dal grande pubblico. I distributori inviano, successivamente, detti
segnali, eventualmente in forma criptata, ai loro abbonati affinché questi
ultimi possano vedere i programmi sui loro apparecchi, se necessario con
l’aiuto di un decodificatore messo a disposizione dal loro distributore. A
seconda del distributore interessato, i segnali sono trasmessi via satellite
per la TV Vlaanderen, via cavo per la Telenet, o via linee xDSL per la
Belgacom.  
  
---|---  
  
8

|

La SABAM sostiene che la SBS, in quanto organismo di diffusione
radiotelevisiva, effettua un atto di comunicazione al pubblico, ai sensi
dell’articolo 3 della direttiva 2001/29, trasmettendo mediante la tecnica
dell’immissione diretta. Pertanto, sarebbe necessaria l’autorizzazione dei
titolari dei diritti d’autore. Essa chiede, a titolo di compenso, il pagamento
di una determinata somma di denaro.  
  
---|---  
  
9

|

La SBS contesta tale richiesta. A suo avviso, soltanto i distributori e gli
altri organismi del medesimo tipo effettuano una comunicazione al pubblico
rilevante per il diritto d’autore. Essa ritiene, pertanto, di non dover
corrispondere alcun compenso.  
  
---|---  
  
10

|

Il rechtbank van koophandel te Brussel (Tribunale commerciale di Bruxelles) ha
accolto la domanda della SABAM e ha condannato la SBS al pagamento di circa un
milione di euro a titolo dei diritti d’autore per l’anno 2009.  
  
---|---  
  
11

|

La SBS ha proposto ricorso avverso la sentenza emessa da tale tribunale
dinanzi al giudice del rinvio.  
  
---|---  
  
12

|

In tale contesto, lo Hof van beroep te Brussel (Corte di appello di Bruxelles)
ha deciso di sospendere il procedimento e di sottoporre alla Corte la seguente
questione pregiudiziale:  
  
---|---  
  
Sulla questione pregiudiziale

13

|

Con la sua questione, il giudice del rinvio chiede, in sostanza, se l’articolo
3, paragrafo 1, della direttiva 2001/29 debba essere interpretato nel senso
che un organismo di diffusione radiotelevisiva effettua un atto di
comunicazione al pubblico, ai sensi di tale disposizione, quando trasmette i
suoi segnali portatori di programmi esclusivamente ai distributori di segnali,
senza che detti segnali durante o a seguito di tale trasmissione siano
accessibili al pubblico, e successivamente tali distributori inviano detti
segnali ai propri rispettivi abbonati affinché questi ultimi possano guardare
tali programmi.  
  
---|---  
  
14

|

Occorre in proposito rilevare che la direttiva 2001/29 persegue quale
obiettivo principale la realizzazione di un livello elevato di protezione a
favore degli autori, consentendo ai medesimi di ottenere un adeguato compenso
per l’utilizzazione delle loro opere, in particolare in occasione di una
comunicazione al pubblico. Ne consegue che la nozione di «comunicazione al
pubblico» di cui all’articolo 3, paragrafo 1, di tale direttiva dev’essere
intesa in senso lato, come del resto espressamente affermato nel considerando
23 di detta direttiva (sentenza ITV Broadcasting e a., C‑607/11,
EU:C:2013:147, punto 20 nonché la giurisprudenza ivi citata).  
  
---|---  
  
15

|

La Corte ha già statuito che la nozione di «comunicazione al pubblico», ai
sensi dell’articolo 3, paragrafo 1, della direttiva 2001/29, consta di due
elementi cumulativi, vale a dire «un atto di comunicazione» di un’opera e la
comunicazione di quest’ultima a un «pubblico» (v. sentenza Svensson e a.,
C‑466/12, EU:C:2014:76, punto 16).  
  
---|---  
  
16

|

Per quanto riguarda, in primo luogo, l’«atto di comunicazione», esso
ricomprende qualsiasi trasmissione delle opere protette, a prescindere dal
mezzo o dal procedimento tecnico utilizzato (sentenza Football Association
Premier League e a., C‑403/08 e C‑429/08, EU:C:2011:631, punto 193).  
  
---|---  
  
17

|

Inoltre, ogni trasmissione o ritrasmissione di un’opera che utilizzi uno
specifico mezzo tecnico deve essere, in linea di principio, autorizzata
individualmente dall’autore dell’opera di cui trattasi (sentenza ITV
Broadcasting e a., C‑607/11, EU:C:2013:147, punto 24).  
  
---|---  
  
18

|

Nel caso di specie, dalla domanda di pronuncia pregiudiziale emerge che
l’organismo di diffusione radiotelevisiva di cui al procedimento principale
trasmette i segnali portatori di programmi a vari distributori di segnali, via
satellite, via cavo o via linee xDSL e, pertanto, mediante diversi mezzi o
procedimenti tecnici.  
  
---|---  
  
19

|

Ne consegue che tali trasmissioni, eventualmente parallele, devono essere
considerate «atti di comunicazione», ai sensi dell’articolo 3, paragrafo 1,
della direttiva 2001/29.  
  
---|---  
  
20

|

In secondo luogo, per rientrare nella nozione di «comunicazione al pubblico»,
ai sensi dell’articolo 3, paragrafo 1, della direttiva 2001/29, occorre
ancora, come ricordato al punto 15 di della presente sentenza, che le opere
protette siano effettivamente comunicate a un «pubblico».  
  
---|---  
  
21

|

A tal proposito, dalla giurisprudenza della Corte discende che la nozione di
«pubblico» riguarda un numero indeterminato di destinatari, telespettatori
potenziali, e comprende, peraltro, un numero di persone piuttosto
considerevole (v., in tal senso, sentenze SGAE, C‑306/05, EU:C:2006:764, punto
37 e 38, nonché ITV Broadcasting e a., C‑607/11, EU:C:2013:147, punto 32).  
  
---|---  
  
22

|

Orbene, in una situazione come quella di cui al procedimento principale e come
emerge chiaramente dalla questione pregiudiziale, l’organismo di diffusione
radiotelevisiva in questione trasmette i segnali portatori di programmi a
singoli distributori determinati senza che i telespettatori potenziali possano
avervi accesso.  
  
---|---  
  
23

|

Pertanto, le opere trasmesse dall’organismo di diffusione radiotelevisiva,
come quello di cui al procedimento principale, non sono comunicate al
«pubblico», ai sensi dell’articolo 3, paragrafo 1, della direttiva 2001/29,
bensì a singoli professionisti determinati.  
  
---|---  
  
24

|

Posto il carattere cumulativo, ricordato al punto 15 della presente sentenza,
dei due elementi costitutivi di una comunicazione al pubblico, qualora non
ricorra la condizione secondo cui le opere protette devono essere comunicate a
un pubblico, le trasmissioni realizzate da un organismo di diffusione
radiotelevisiva, come quello in questione nel procedimento principale, non
rientrano, in linea di principio, nella nozione di «comunicazione al
pubblico», ai sensi dell’articolo 3, paragrafo 1, della direttiva 200/29.  
  
---|---  
  
25

|

Ciò premesso, non si può escludere, prima facie, che, in determinate
situazioni, gli abbonati dei distributori, quali quelli di cui trattasi nel
procedimento principale, possano essere considerati il «pubblico» a cui è
diretta la trasmissione originaria effettuata dall’organismo di diffusione
radiotelevisiva.  
  
---|---  
  
26

|

A tal proposito, è anzitutto pacifico che distributori quali quelli di cui
alla fattispecie, in ogni caso, non farebbero parte di un tale pubblico,
diversamente da soggetti come gli alberghi che sono al centro delle cause che
hanno dato luogo alle sentenze SGAE (C‑306/05, EU:C:2006:764) e Phonographic
Performance (Ireland) (C‑162/10, EU:C:2012:141).  
  
---|---  
  
27

|

Ne consegue che gli abbonati che sono destinatari delle trasmissioni
effettuate dai distributori in questione non possono essere, a priori,
considerati un pubblico «nuovo» che non è stato interessato dall’atto di
comunicazione originario effettuato dall’organismo di diffusione
radiotelevisiva (v., a contrario, sentenza SGAE, C‑306/05, EU:C:2006:764,
punto 40).  
  
---|---  
  
28

|

Di conseguenza, nel caso oggetto del procedimento principale, esiste solamente
un unico «pubblico», ossia quello dell’insieme degli abbonati di ogni singolo
distributore.  
  
---|---  
  
29

|

A tal proposito, dalla formulazione della questione, come posta dal giudice
del rinvio, emerge che solo a seguito dell’intervento dei distributori gli
abbonati di questi ultimi possono guardare i programmi televisivi.  
  
---|---  
  
30

|

Orbene, la Corte ha già statuito che la distribuzione di opere radiodiffuse da
un professionista, come quello in questione nel caso di specie, ai suoi
abbonati costituisce una prestazione di servizi autonoma svolta al fine di
trarne un beneficio, dato che il prezzo dell’abbonamento non è versato da
dette persone all’organismo di diffusione radiotelevisiva, bensì a tale
professionista, e dato che esso non è dovuto per eventuali prestazioni
tecniche, bensì per l’accesso alla comunicazione in questione e, quindi, alle
opere protette (v., per analogia, sentenza Airfield et Canal Digitaal,
C‑431/09 e C‑432/09, EU:C:2011:648, punto 80).  
  
---|---  
  
31

|

Una trasmissione effettuata da un professionista, alle condizioni di cui al
punto precedente della presente sentenza, non costituisce pertanto un semplice
mezzo tecnico per garantire o migliorare la ricezione dell’emissione
originaria nella zona di copertura (v., per analogia, sentenza Airfield e
Canal Digitaal, C‑431/09 e C‑432/09, EU:C:2011:648, punto 79).  
  
---|---  
  
32

|

Ciò premesso, non può essere escluso che un distributore possa trovarsi in una
posizione non autonoma rispetto all’organismo di radiodiffusione e che la sua
prestazione di servizi di distribuzione sia di natura puramente tecnica,
cosicché il suo intervento costituirebbe un semplice mezzo tecnico ai sensi
della giurisprudenza della Corte (v., segnatamente, sentenze Football
Association Premier League e a., C‑403/08 e C‑429/08, EU:C:2011:631, punto
194, nonché Airfield e Canal Digitaal, C‑431/09 e C‑432/09, EU:C:2011:648,
punti 74 e 79).  
  
---|---  
  
33

|

Se così fosse, circostanza che spetta al giudice del rinvio verificare, gli
abbonati ai distributori in questione potrebbero essere considerati il
pubblico rilevante per la comunicazione realizzata dall’organismo di
diffusione radiotelevisiva, con la conseguenza che quest’ultimo effettuerebbe
una «comunicazione al pubblico».  
  
---|---  
  
34

|

Alla luce di tutte le considerazioni che precedono, si deve rispondere alla
questione pregiudiziale dichiarando che l’articolo 3, paragrafo 1, della
direttiva 2001/29 deve essere interpretato nel senso che un organismo di
diffusione radiotelevisiva non effettua un atto di comunicazione al pubblico,
ai sensi di tale disposizione, quando trasmette i suoi segnali portatori di
programmi esclusivamente ai distributori di segnali, senza che detti segnali
durante o a seguito di tale trasmissione siano accessibili al pubblico, e
successivamente tali distributori inviano detti segnali ai propri rispettivi
abbonati affinché questi possano guardare tali programmi, a meno che
l’intervento dei distributori in questione costituisca soltanto un semplice
mezzo tecnico, circostanza che spetta al giudice del rinvio verificare.  
  
---|---  
  
Sulle spese

35

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Nona Sezione) dichiara:  
  
---|---  
|

L’articolo 3, paragrafo 1, della direttiva 2001/29/CE del Parlamento europeo e
del Consiglio, del 22 maggio 2001, sull’armonizzazione di taluni aspetti del
diritto d’autore e dei diritti connessi nella società dell’informazione, deve
essere interpretato nel senso che un organismo di diffusione radiotelevisiva
non effettua un atto di comunicazione al pubblico, ai sensi di tale
disposizione, quando trasmette i suoi segnali portatori di programmi
esclusivamente ai distributori di segnali, senza che detti segnali durante o a
seguito di tale trasmissione siano accessibili al pubblico, e successivamente
tali distributori inviano detti segnali ai propri rispettivi abbonati affinché
questi possano guardare tali programmi, a meno che l’intervento dei
distributori in questione costituisca soltanto un semplice mezzo tecnico,
circostanza che spetta al giudice del rinvio verificare.  
  
---|---  
|

Firme  
  
---|---  
  
* * *

( * ) Lingua processuale: il neerlandese.

  *[""]: Double quotes
  *[*]: Asterisk
  *[?]: Question mark

