  
  
Parti  
Motivazione della sentenza  
Dispositivo  

## Parti

Nella causa C-241/11,

avente ad oggetto il ricorso per inadempimento, ai sensi dell’articolo 260,
paragrafo 2, TFUE, proposto il 19 maggio 2011,

Commissione europea , rappresentata da Z. Malůšková, N. Yerrell e K.-P.
Wojcik, in qualità di agenti, con domicilio eletto in Lussemburgo,

ricorrente,

contro

Repubblica ceca , rappresentata da M. Smolek e J. Očková, in qualità di
agenti,

convenuta,

LA CORTE (Grande Sezione),

composta da V. Skouris, presidente, K. Lenaerts, vicepresidente, R. Silva de
Lapuerta, M. Ilešič, L. Bay Larsen, A. Rosas, G. Arestis, J. Malenovský e E.
Jarašiūnas, presidenti di sezione, E. Juhász, A. Borg Barthet, A. Ó Caoimh
(relatore), C.G. Fernlund, J.L. da Cruz Vilaça e C. Vajda, giudici,

avvocato generale: N. Jääskinen

cancelliere: M. Aleksejev, amministratore

vista la fase scritta del procedimento e in seguito all’udienza dell’11
dicembre 2012,

sentite le conclusioni dell’avvocato generale, presentate all’udienza del 21
marzo 2013,

ha pronunciato la seguente

Sentenza

## Motivazione della sentenza

1\. Con il suo ricorso, la Commissione europea chiede che la Corte voglia:

– dichiarare che la Repubblica ceca, avendo mancato di adottare tutte le
misure legislative, regolamentari ed amministrative necessarie per conformarsi
agli articoli 8, 9, 13, da 15 a 18 e 20, paragrafi da 2 a 4, della direttiva
2003/41/CE del Parlamento europeo e del Consiglio, del 3 giugno 2003, relativa
alle attività e alla supervisione degli enti pensionistici aziendali o
professionali (GU L 235, pag. 10), e venendo meno così agli obblighi ad essa
incombenti a norma dell’articolo 22, paragrafo 1, di tale direttiva, non ha
adottato le misure necessarie per dare esecuzione alla sentenza del 14 gennaio
2010, Commissione/Repubblica ceca (C-343/08, Racc. pag. I-275) e in tal modo è
venuta meno agli obblighi ad essa incombenti a norma dell’articolo 260 del
TFUE;

– condannare la Repubblica ceca a versarle, sul conto «Risorse proprie
dell’Unione europea», una penalità di importo pari a EUR 22 364,16 per ogni
giorno di ritardo nell’adozione dei provvedimenti di esecuzione della
summenzionata sentenza Commissione/Repubblica ceca, a decorrere dalla data di
pronuncia della sentenza nella presente causa sino alla data di adozione dei
provvedimenti di esecuzione della summenzionata sentenza
Commissione/Repubblica ceca;

– condannare la Repubblica ceca a pagarle, sul medesimo conto, una somma
forfettaria di importo pari a EUR 5 644,80 per ogni giorno di ritardo
nell’adozione dei provvedimenti di esecuzione della summenzionata sentenza
Commissione/Repubblica ceca, a decorrere dalla data di pronuncia di detta
sentenza, ossia il 14 gennaio 2010, fino alla data di pronuncia della sentenza
nella presente causa o fino alla data di adozione delle misure che comporta
per la Repubblica ceca l’esecuzione della summenzionata sentenza, laddove
quest’ultima data preceda la pronuncia della sentenza nella presente causa, e

– condannare la Repubblica ceca alle spese.

Contesto normativo

2\. I considerando 1, 6, 8 e 9 della direttiva 2003/41, che è stata adottata
sul fondamento degli articoli 47, paragrafo 2, CE, 55 CE e 95, paragrafo 1,
CE, sono del seguente tenore:

«(1) Un autentico mercato interno dei servizi finanziari è di fondamentale
importanza per la crescita economica e per la creazione di posti di lavoro
nella Comunità.

(...)

(6) La presente direttiva rappresenta pertanto un primo passo nella direzione
di un mercato interno degli schemi pensionistici aziendali e professionali
organizzato su scala europea. Basando l’investimento dei capitali sul
principio della “persona prudente” e permettendo agli enti di operare in
ambito transfrontaliero, si incoraggia il riorientamento del risparmio verso
il settore degli schemi pensionistici aziendali e professionali contribuendo
in tal modo al progresso economico e sociale.

(...)

(8) La libera prestazione di servizi e la libertà di investimento, subordinata
solo a requisiti prudenziali coordinati, dovrebbero essere assicurate agli
enti che siano pienamente distinti da qualsiasi impresa promotrice e che
operino secondo il principio di capitalizzazione al solo scopo di erogare
prestazioni pensionistiche; ciò indipendentemente dal fatto che tali enti
siano considerati come entità giuridiche.

(9) In base al principio di sussidiarietà gli Stati membri dovrebbero
conservare tutte le loro competenze per quanto concerne l’organizzazione dei
loro sistemi pensionistici, nonché la definizione del ruolo di ciascuno dei
tre “pilastri” del sistema previdenziale nei singoli Stati membri. Nell’ambito
del secondo pilastro, essi dovrebbero inoltre conservare tutte le loro
competenze per quanto riguarda il ruolo e le funzioni dei vari enti che
offrono prestazioni pensionistiche aziendali o professionali, quali i fondi
pensione per settore di attività, i fondi pensione aziendali e le imprese di
assicurazione sulla vita. La presente direttiva non intende mettere in
discussione tale prerogativa».

3\. L’articolo 8 della suddetta direttiva prevede che ciascuno Stato membro
deve assicurare che vi sia una separazione giuridica tra l’impresa promotrice
e l’ente pensionistico aziendale o professionale affinché, in caso di
fallimento dell’impresa promotrice, gli attivi dell’ente pensionistico siano
salvaguardati nell’interesse degli aderenti e dei beneficiari.

4\. L’articolo 9, paragrafo 1, della direttiva in questione stabilisce che gli
Stati membri devono provvedere affinché tutti gli enti pensionistici aziendali
o professionali aventi sede nel loro territorio rispettino determinate
condizioni per l’esercizio dell’attività e, in particolare, affinché essi
siano registrati in un registro nazionale dalla competente autorità di
vigilanza o siano autorizzati, siano gestiti da persone in possesso dei
requisiti di onorabilità e dotate di qualifiche ed esperienza professionali
adeguate o che si avvalgono di consulenti che ne siano dotati, e siano
sottoposti a regole adeguate. Il paragrafo 5 di tale articolo prevede che, per
esercitare attività transfrontaliere, gli enti pensionistici aziendali o
professionali devono ottenere l’autorizzazione preventiva delle autorità
competenti dello Stato membro di origine.

5\. In forza dell’articolo 13 della direttiva 2003/41, ciascuno Stato membro
provvede affinché le autorità competenti dispongano dei poteri e degli
strumenti necessari a controllare le attività degli enti pensionistici
aziendali o professionali aventi sede nel suo territorio.

6\. Gli articoli da 15 a 18 della medesima direttiva stabiliscono,
rispettivamente, che gli Stati membri di origine debbono provvedere affinché
gli enti pensionistici aziendali o professionali costituiscano riserve
tecniche sufficienti in relazione ai vari schemi pensionistici, dispongano di
attivi sufficienti a copertura di tali riserve nonché di attivi supplementari
che servano da margine di sicurezza e investano i propri attivi conformemente
al principio della «persona prudente».

7\. L’articolo 20, paragrafi da 2 a 4, della stessa direttiva enuncia le norme
in materia di controllo delle attività transfrontaliere degli enti
pensionistici aziendali o professionali che devono essere osservate dagli
Stati membri d’origine.

8\. L’articolo 22, paragrafo 1, primo comma, della direttiva 2003/41, così
dispone:

«Gli Stati membri mettono in vigore le disposizioni legislative, regolamentari
e amministrative necessarie per conformarsi alla presente direttiva entro il
23 settembre 2005. Essi ne informano immediatamente la Commissione».

La sentenza Commissione/Repubblica ceca

9\. Il 23 luglio 2008, la Commissione ha proposto, ai sensi dell’articolo 226
CE, un ricorso per inadempimento contro la Repubblica ceca per far dichiarare
che, non avendo pienamente trasposto nel proprio ordinamento giuridico interno
la direttiva 2003/41, in particolare non avendo trasposto gli articoli 8, 9,
13, da 15 a 18 e 20, paragrafi da 2 a 4, di tale direttiva, detto Stato membro
era venuto meno agli obblighi ad esso incombenti a norma della stessa
direttiva, segnatamente dell’articolo 22, paragrafo 1, di quest’ultima.

10\. La Corte ha accolto il ricorso della Commissione, statuendo al punto 1
del dispositivo della summenzionata sentenza Commissione/Repubblica ceca, che,
non avendo adottato, entro il termine impartito, le disposizioni legislative,
regolamentari ed amministrative necessarie a conformarsi ai predetti articoli
della direttiva 2003/41, la Repubblica ceca era venuta meno agli obblighi ad
essa incombenti in forza dell’articolo 22, paragrafo 1, di tale direttiva.

Il procedimento precontenzioso

11\. Con lettera del 19 febbraio 2010, la Commissione ha invitato la
Repubblica ceca a comunicarle i provvedimenti, nonché il loro calendario
preciso, che tale Stato membro intendeva adottare onde conformarsi alla citata
sentenza Commissione/Repubblica ceca.

12\. Con lettera del 3 febbraio 2010, registrata il 24 febbraio dello stesso
anno, la Repubblica ceca ha informato la Commissione del fatto che, in
considerazione della situazione politica interna di detto Stato membro, in
particolare in considerazione dello svolgimento delle elezioni legislative il
28 e 29 maggio 2010, il termine più realistico per il compimento delle
modifiche necessarie per una trasposizione completa della direttiva 2003/41
era di due anni a decorrere dalla data di tale missiva.

13\. Con lettera del 23 marzo 2010, la Repubblica ceca ha inviato alla
Commissione un calendario indicativo riportante le tappe dell’adozione dei
provvedimenti di attuazione della citata sentenza Commissione/Repubblica ceca,
dal quale risultava che tali provvedimenti sarebbero stati adottati al più
tardi nel corso del mese di giugno 2012.

14\. Con lettera in data 17 giugno 2010, la Repubblica ceca ha informato la
Commissione di aver preparato un documento di lavoro riguardante la
trasposizione della direttiva 2003/41, il quale avrebbe dovuto essere
esaminato dal governo il 31 maggio 2010. Tuttavia, tenuto conto dello
svolgimento delle elezioni legislative, la decisione riguardante le modalità
di trasposizione di tale direttiva, a parere di detto Stato membro, doveva
essere affidata al nuovo governo risultante da tali elezioni, probabilmente
nell’autunno 2010.

15\. Con lettera del 27 settembre 2010, la Repubblica ceca ha indicato che
sarebbe stato comunicato alla Commissione nel più breve termine un calendario
preciso delle modalità di trasposizione della direttiva di cui trattasi.

16\. Con lettera in data 1° ottobre 2010 tale Stato membro ha informato la
Commissione del fatto che un documento di lavoro preparato dal Ministero delle
Finanze, riguardante la trasposizione della direttiva 2003/41 e analogo a
quello che avrebbe dovuto essere esaminato il 31 maggio 2010, sarebbe stato
presentato al nuovo governo nelle settimane successive.

17\. Il 29 ottobre 2010 la Commissione ha inviato alla Repubblica ceca una
lettera di diffida nella quale si rilevava che tale Stato membro non si era
ancora conformato agli obblighi ad esso incombenti a norma della citata
sentenza Commissione/Repubblica ceca. A richiesta dello Stato membro in
questione il termine impartito per rispondere a detta lettera di diffida è
stato prorogato fino al 28 gennaio 2011.

18\. Con lettera in data 25 gennaio 2011, la Repubblica ceca ha informato la
Commissione del fatto che il disegno di legge preparato per l’esecuzione della
summenzionata sentenza sarebbe stato presentato al governo, previa
consultazione delle amministrazioni centrali competenti, nel corso del primo
trimestre dell’anno 2011. Tale Stato membro prevedeva che detto disegno di
legge sarebbe stato sottoposto al Parlamento nazionale nel corso del mese di
aprile 2011 e preconizzava l’entrata in vigore della legge nel corso del terzo
trimestre di quello stesso anno.

19\. Non essendo stata informata dell’adozione delle disposizioni necessarie
affinché lo Stato membro di cui trattasi si conformasse alla summenzionata
sentenza Commissione/Repubblica ceca, la Commissione ha deciso di proporre il
presente ricorso.

Gli sviluppi emersi nel corso del presente procedimento

20\. Il 2 settembre 2011 la Repubblica ceca ha informato la Commissione della
pubblicazione e dell’entrata in vigore, il 31 agosto 2011, della legge n.
260/2011, che a dire di tale Stato membro, garantiva l’integrale esecuzione
della summenzionata sentenza Commissione/Repubblica ceca, completando la legge
n. 340/2006, del 24 maggio 2006, relativa alle attività nel territorio della
Repubblica ceca degli enti pensionistici aziendali o professionali degli Stati
membri dell’Unione europea e degli altri Stati aderenti all’Accordo sullo
spazio economico europeo e di modifica della legge n. 48/1997 relativa
all’assicurazione pubblica malattie, e di modifica e integrazione di diverse
leggi correlate, che aveva proceduto alla parziale trasposizione della
direttiva 2003/41 nell’ordinamento giuridico ceco prima della pronuncia di
tale sentenza.

21\. In esito all’esame del contenuto della legge n. 260/2011 la Commissione
ha considerato, nella replica, che la Repubblica ceca avesse reso la propria
legislazione conforme a tale sentenza.

22\. Di conseguenza la Commissione non chiede più l’applicazione di una
penalità, tuttavia mantiene la propria domanda di condanna della Repubblica
ceca al pagamento di una somma forfettaria.

Sull’inadempimento

23\. Poiché il Trattato FUE ha eliminato, nel procedimento per inadempimento
ai sensi dell’articolo 260, paragrafo 2, TFUE, la fase relativa all’emanazione
di un parere motivato, la data di riferimento per valutare l’esistenza di un
inadempimento ai sensi dell’articolo 260 TFUE corrisponde alla scadenza del
termine impartito nella diffida emessa in forza del paragrafo 2, primo comma,
di tale disposizione (v. sentenze dell’11 dicembre 2012, Commissione/Spagna,
C-610/10, punto 67, e del 19 dicembre 2012, Commissione/Irlanda, C-279/11,
punto 19).

24\. Nella fattispecie, come ha riconosciuto la Repubblica ceca, i
provvedimenti legislativi necessari per garantire l’esecuzione della
summenzionata sentenza Commissione/Repubblica ceca sono stati decisi solo con
l’adozione della legge n. 260/2011, pubblicata e entrata in vigore il 31
agosto 2011, ossia successivamente al termine impartito in proposito nella
lettera di diffida del 29 ottobre 2010, termine che scadeva il 28 gennaio
2011.

25\. Si deve pertanto constatare che la Repubblica ceca, non avendo adottato,
alla data in cui è scaduto il termine impartito nella lettera di diffida
inviatale dalla Commissione ai sensi dell’articolo 260, paragrafo 2, TFUE,
tutti i provvedimenti necessari per l’esecuzione della citata sentenza
Commissione/Repubblica ceca, è venuta meno agli obblighi ad essa incombenti a
norma dell’articolo 260, paragrafo 1, TFUE.

Sulla somma forfettaria

Argomenti delle parti

26\. La Commissione sostiene che l’importo della somma forfettaria richiesta,
ossia EUR 5 644,80 per giorno di infrazione, è stato fissato conformemente ai
criteri previsti dalla Comunicazione del 13 dicembre 2005 riguardante
l’applicazione dell’articolo 228 CE [SEC(2005) 1658], aggiornata dalla
Comunicazione della Commissione riguardante l’applicazione dell’articolo 260
TFUE e l’aggiornamento dei dati utilizzati per il calcolo delle somme
forfettarie e delle penalità che la Commissione proporrà alla Corte di
giustizia nell’ambito dei procedimenti per inadempimento [SEC(2010) 923] (in
prosieguo: la «comunicazione del 2005») e resa applicabile ai procedimenti
disciplinati dall’articolo 260, paragrafo 2, TFUE, in forza della
comunicazione della Commissione riguardante l’applicazione dell’articolo 260,
paragrafo 3, TFUE (GU 2011, C 12, pag. 1). Detto importo sarebbe il risultato
della moltiplicazione dell’importo forfettario di base di EUR 210 al giorno
per il coefficiente di gravità dell’infrazione fissato a 8 (su una scala da 1
a 20), nonché per un fattore «n» che rappresenta la capacità di pagamento
della Repubblica ceca, ammontante a 3,36. Poiché l’importo complessivo così
ottenuto, ossia, secondo la Commissione, EUR 3 364 891,20 per 594 giorni di
infrazione, è superiore alla somma forfettaria minima stabilita per la
Repubblica ceca nella comunicazione del 2005, è la somma forfettaria
determinata in base al tasso giornaliero che dovrebbe essere pagata da detto
Stato membro.

27\. La Commissione considera adeguato il coefficiente di gravità prescelto,
dal momento che le norme di cui trattasi sono essenziali ai fini della
fornitura di prestazioni di servizi transfrontalieri da parte degli enti
pensionistici aziendali o professionali e che, in mancanza della loro
trasposizione completa nell’ordinamento giuridico interno, non sono create le
condizioni di funzionamento del mercato interno dei regimi pensionistici
aziendali o professionali, di cui la direttiva 2003/41 costituisce la prima
tappa.

28\. Tale istituzione contesta la circostanza che la mancata trasposizione
delle disposizioni di cui trattasi non avrebbe avuto praticamente nessuna
conseguenza per il fatto che in tale Stato membro non esiste il secondo
pilastro del regime pensionistico. È vero che la direttiva 2003/41 non
contiene alcuna regola che imponga agli Stati membri di consentire agli enti
pensionistici aziendali o professionali di stabilirsi nel loro territorio,
tuttavia non trasponendo le disposizioni di cui trattasi della direttiva in
questione, la Repubblica ceca non avrebbe fatto in modo di essere pronta per
un eventuale cambiamento di situazione risultante da un’eventuale decisione di
completare il proprio sistema nazionale mediante un regime pensionistico
aziendale o professionale.

29\. La Commissione ritiene inoltre che la definizione delle condizioni
tecniche necessarie al funzionamento degli enti pensionistici aziendali o
professionali sia estranea, nel merito, al dibattito relativo alla creazione
di un secondo pilastro.

30\. Inoltre, secondo la Commissione, la circostanza che la direttiva 2003/41
sia stata parzialmente trasposta non è pertinente. Non sarebbe stato infatti
possibile desumere da tale trasposizione parziale né le condizioni di
funzionamento degli enti pensionistici aziendali o professionali sottoposti al
controllo degli organi cechi né le regole prudenziali applicabili a tali
istituti.

31\. La Commissione ricorda infine che la trasposizione della direttiva
2003/41 costituisce un obbligo la cui esecuzione non è rimessa alla
discrezionalità degli Stati membri. Inoltre, le norme considerate della
direttiva in questione sarebbero formulate chiaramente e non lascerebbero
alcun margine di interpretazione agli Stati membri. Del pari, la citata
sentenza Commissione/Repubblica ceca sarebbe chiaramente formulata e non
presenterebbe alcuna difficoltà riguardo alle modalità della sua esecuzione.

32\. La Repubblica ceca ritiene, dal canto suo, che non dovrebbe essere
condannata al pagamento di una somma forfettaria o che quest’ultima dovrebbe
essere ridotta. La gravità dell’inadempimento accertato nella citata sentenza
Commissione/Repubblica ceca sarebbe infatti estremamente lieve, se non
inesistente.

33\. In primo luogo, tale Stato membro sostiene che la valutazione della
gravità dell’inadempimento fatta dalla Commissione è fondata su un postulato
di base errato, in quanto essa muove da una confusione tra tale questione e
quella della violazione del diritto dell’Unione. Detto errore inficerebbe la
valutazione di cui trattasi giacché la Commissione non terrebbe conto del
fatto che la direttiva 2003/41 è stata adottata senza prendere in
considerazione la circostanza che in taluni paesi che stavano per aderire
all’Unione europea non era stato creato un secondo pilastro nel regime
pensionistico, cosicché tale direttiva sarebbe potuta entrare in conflitto con
le competenze garantite agli Stati membri in materia di previdenza sociale
dall’articolo 153, paragrafo 4, TFUE. Il medesimo errore inficerebbe anche la
valutazione della gravità dell’infrazione in quanto la Commissione non
terrebbe conto né della circostanza che la Repubblica ceca non ha commesso una
violazione sistematica e durevole del diritto dell’Unione, né del fatto che la
trasposizione parziale della direttiva 2003/41 ha consentito la prestazione
transfrontaliera dei servizi di cui trattasi.

34\. In secondo luogo, la Repubblica ceca ricorda che, per valutare il grado
di gravità di un’infrazione, occorre prendere in considerazione le conseguenze
dell’inadempimento accertato sugli interessi privati e pubblici, l’urgenza che
sussiste a far sì che lo Stato membro interessato si conformi ai propri
obblighi, l’importanza della norma giuridica di cui è stata accertata la
violazione e l’atteggiamento dello Stato membro stesso.

35\. Orbene, anzitutto, per quanto riguarda le conseguenze per gli interessi
privati e pubblici, della mancata esecuzione di cui trattasi, la Repubblica
ceca sottolinea che, nella già citata sentenza Commissione/Repubblica ceca, la
Corte ha espressamente constatato che tale Stato membro era libero di decidere
l’organizzazione del proprio sistema previdenziale, inclusa la creazione di un
secondo pilastro del regime pensionistico. La mancata esecuzione di tale
sentenza non arrecherebbe pertanto pregiudizio né al mercato interno né agli
interessi privati e pubblici.

36\. Inoltre, per quanto riguarda l’urgenza che vi sarebbe per l’adozione
delle misure di esecuzione della predetta sentenza Commissione/Repubblica
ceca, quest’ultimo Stato membro fa valere che, avendo la trasposizione della
direttiva 2003/41 il solo scopo di informare i soggetti giuridici
potenzialmente interessati per il caso in cui fosse creato un secondo
pilastro, tale urgenza dovrebbe essere relativizzata.

37\. Per quanto riguarda poi l’importanza della direttiva 2003/41 ai fini
dell’inadempimento dedotto, la Repubblica ceca ricorda che la direttiva in
questione non ha lo scopo di creare enti pensionistici aziendali o
professionali. Nel trasporre la direttiva 2003/41 uno Stato membro sarebbe
tenuto unicamente a costituire un quadro normativo in vista di un’eventuale
organizzazione futura.

38\. Inoltre, relativamente all’atteggiamento che la Repubblica ceca ha tenuto
al fine di porre rimedio all’inadempimento addebitatole, tale Stato membro
sottolinea di avere informato la Commissione di tutti i passi compiuti. Il
completamento della trasposizione della direttiva 2003/41 sarebbe stato
tuttavia subordinato all’esito di una riforma complessa del regime
pensionistico.

39\. Infine, la Repubblica ceca ritiene che il lasso di tempo entro il quale
il processo di trasposizione è stato completato, in data 31 agosto 2011, non è
eccessivo rispetto alla durata usuale di adozione di atti legislativi.

Giudizio della Corte

40\. La condanna al pagamento di una somma forfettaria si basa essenzialmente
sulla valutazione delle conseguenze della mancata esecuzione degli obblighi
dello Stato membro interessato sugli interessi privati e pubblici, in
particolare qualora l’inadempimento sia continuato per un lungo periodo dopo
la sentenza che lo ha inizialmente accertato (v., in particolare, sentenze del
9 dicembre 2008, Commissione/Francia, C-121/07, Racc. pag. I-9159, punto 58;
del 31 marzo 2011, Commissione/Grecia, C-407/09, Racc. pag. I-2467, punto 28,
e Commissione/Irlanda, cit., punto 65).

41\. Inoltre, l’eventualità di una condanna siffatta e la fissazione, se del
caso, dell’importo di una somma forfettaria devono, in ciascun caso di specie,
rimanere espressione del complesso degli elementi pertinenti che si
riferiscono tanto alle caratteristiche dell’inadempimento constatato quanto al
comportamento proprio dello Stato membro interessato dal procedimento iniziato
sul fondamento dell’articolo 260 TFUE (v., in particolare, citate sentenze
Commissione/Francia, punto 62; Commissione/Grecia, punto 30, e
Commissione/Irlanda, punto 67).

42\. Tale disposizione lascia in proposito alla Corte un ampio margine
discrezionale nel decidere se infliggere o meno siffatta sanzione e,
eventualmente, nel determinarne l’importo (sentenza Commissione/Spagna, cit.,
punto 141). In particolare, la condanna di uno Stato membro al pagamento di
una somma forfettaria non può avere carattere automatico (v., in tal senso,
sentenza Commissione/Francia, cit., punto 63).

43\. Al riguardo, le proposte della Commissione non possono vincolare la Corte
e costituiscono soltanto indicazioni. Del pari, gli orientamenti in materia di
condanna al pagamento di somme forfettarie, come quelli che compaiono nella
comunicazione del 2005, su cui si è basata la Commissione nella presente
fattispecie, non vincolano la Corte, ma possono contribuire a garantire la
trasparenza, la prevedibilità e la certezza del diritto dell’azione svolta
dalla Commissione (v., in tal senso, citate sentenze Commissione/Francia,
punto 61, e Commissione/Spagna, punto 116 e giurisprudenza ivi citata).

44\. Nella fattispecie, per potersi pronunciare sulla domanda di condanna
della Repubblica ceca al pagamento di una somma forfettaria occorre ricordare
che, sebbene l’articolo 260 TFUE non precisi il termine entro il quale deve
darsi esecuzione ad una sentenza, tale esecuzione deve comunque essere avviata
immediatamente e concludersi al più presto (v., in particolare, sentenza
Commissione/Grecia, cit., punto 34).

45\. Ciò vale a maggior ragione a partire dall’entrata in vigore del Trattato
FUE, poiché, com’è stato ricordato al punto 23 della presente sentenza, detto
Trattato ha eliminato, nel procedimento per inadempimento ai sensi
dell’articolo 260, paragrafo 2, TFUE, la fase dedicata all’emanazione di un
parere motivato.

46\. Nella presente causa, va ricordato che sono trascorsi 19 mesi tra la data
di pronuncia della citata sentenza Commissione/Repubblica ceca, ossia il 14
gennaio 2010, e quella della pubblicazione e dell’entrata in vigore, il 31
agosto 2011, della legge numero n. 260/2011 che ha reso conforme al
dispositivo della predetta sentenza la normativa nazionale.

47\. Orbene, dal fascicolo presentato alla Corte risulta che pur se le
autorità ceche, fin dal mese successivo alla pronuncia della predetta sentenza
Commissione/Repubblica ceca e fino al mese di settembre 2010, hanno informato
la Commissione riguardo al calendario prevedibile di adozione dei
provvedimenti necessari per l’esecuzione di detta sentenza, soltanto nel corso
del mese di ottobre dello stesso anno è stato comunicato al governo un
documento di lavoro riguardante le misure in questione, avendo le autorità
ceche deciso di rinviare siffatta comunicazione in attesa dell’insediamento di
un nuovo governo dopo lo svolgimento delle elezioni legislative, tenutesi alla
fine di maggio 2010.

48\. Occorre tuttavia ricordare che uno Stato membro non può eccepire
disposizioni, prassi o situazioni del suo ordinamento giuridico interno per
giustificare l’inosservanza degli obblighi risultanti dal diritto dell’Unione
(v., in particolare, sentenze del 4 giugno 2009, Commissione/Grecia, C-568/07,
Racc. pag. I-4505, punto 50, e del 31 marzo 2011, Commissione/Grecia, cit.,
punto 36).

49\. Nella presente fattispecie la Corte considera quindi giustificato
condannare la Repubblica ceca al pagamento di una somma forfettaria.

50\. Per quanto riguarda l’importo di tale somma, occorre tener conto delle
seguenti circostanze riguardanti l’atteggiamento dello Stato membro
interessato, nonché la durata dell’infrazione e la gravità di quest’ultima.

51\. In primo luogo, per quanto riguarda l’atteggiamento dello Stato membro
interessato, come risulta dai punti da 11 a 18 della presente sentenza, esso
testimonia una leale cooperazione con la Commissione, avendo la Repubblica
ceca informato regolarmente detta istituzione riguardo ai provvedimenti
previsti per l’esecuzione della citata sentenza Commissione/Repubblica ceca.

52\. In secondo luogo, per quanto riguarda la durata dell’infrazione, va
rilevato che 19 mesi sono trascorsi tra la data di pronuncia della
summenzionata sentenza Commissione/Repubblica ceca e la data in cui la
Repubblica ceca ha trasposto completamente la direttiva 2003/41 nel proprio
diritto interno e di conseguenza ha reso la propria normativa nazionale
conforme a tale sentenza.

53\. In terzo luogo, per quanto attiene la gravità dell’infrazione occorre
tener conto del fatto che, in assenza, nella Repubblica ceca, del secondo
pilastro nel regime pensionistico nazionale e in considerazione del divieto
fatto agli enti pensionistici aziendali o professionali di stabilirsi nel
territorio di tale Stato membro, la tardiva esecuzione, da parte di
quest’ultimo Stato, della predetta sentenza Commissione/Repubblica ceca ha
avuto un impatto limitato sul mercato interno dei regimi pensionistici
aziendali o professionali, che la direttiva 2003/41, secondo i suoi
considerando 1, 6 e 8, mira ad istituire e, di conseguenza, sugli interessi
privati e pubblici.

54\. Più precisamente, l’integrale trasposizione della direttiva 2003/41 mira
principalmente ad informare i soggetti giuridici interessati nell’ipotesi in
cui, come ha rilevato la Corte al punto 51 della predetta sentenza
Commissione/Repubblica ceca, il regime pensionistico nazionale evolvesse in
tal senso.

55\. Alla luce di tutte le considerazioni che precedono, è fatta un’equa
valutazione delle circostanze della fattispecie fissando in EUR 250 000
l’importo della somma forfettaria che la Repubblica ceca sarà condannata a
pagare alla Commissione, sul conto «Risorse proprie dell’Unione europea».

Sulle spese

56\. Ai sensi dell’articolo 138, paragrafo 1, del regolamento di procedura, la
parte soccombente è condannata alle spese se ne è stata fatta domanda. Poiché
la Commissione ne ha fatto domanda, la Repubblica ceca, rimasta soccombente,
dev’essere condannata alle spese.

## Dispositivo

Per questi motivi, la Corte (Grande Sezione) dichiara e statuisce:

1) La Repubblica ceca, non avendo adottato, alla data in cui è scaduto il
termine impartito nella lettera di diffida inviatale dalla Commissione europea
ai sensi dell’articolo 260, paragrafo 2, TFUE, tutti i provvedimenti necessari
per l’esecuzione della sentenza del 14 gennaio 2010, Commissione/Repubblica
ceca (C-343/08), è venuta meno agli obblighi ad essa incombenti a norma
dell’articolo 260, paragrafo 1, TFUE.

2) La Repubblica ceca è condannata a pagare alla Commissione europea, sul
conto «Risorse proprie dell’Unione europea», una somma forfettaria per
l’importo di EUR 250 000.

3) La Repubblica ceca è condannata alle spese.

  

SENTENZA DELLA CORTE (Grande Sezione)

25 giugno 2013 ( *1 )

«Inadempimento di Stato — Direttiva 2003/41/CE — Attività e supervisione degli
enti pensionistici aziendali o professionali — Parziale non trasposizione
entro il termine impartito — Sentenza della Corte che accerta l’esistenza di
un inadempimento — Mancata esecuzione — Articolo 260, paragrafo 2, TFUE —
Sanzioni pecuniarie — Somma forfettaria»

Nella causa C-241/11,

avente ad oggetto il ricorso per inadempimento, ai sensi dell’articolo 260,
paragrafo 2, TFUE, proposto il 19 maggio 2011,

Commissione europea, rappresentata da Z. Malůšková, N. Yerrell e K.-P. Wojcik,
in qualità di agenti, con domicilio eletto in Lussemburgo,

ricorrente,

contro

Repubblica ceca, rappresentata da M. Smolek e J. Očková, in qualità di agenti,

convenuta,

LA CORTE (Grande Sezione),

composta da V. Skouris, presidente, K. Lenaerts, vicepresidente, R. Silva de
Lapuerta, M. Ilešič, L. Bay Larsen, A. Rosas, G. Arestis, J. Malenovský e E.
Jarašiūnas, presidenti di sezione, E. Juhász, A. Borg Barthet, A. Ó Caoimh
(relatore), C.G. Fernlund, J.L. da Cruz Vilaça e C. Vajda, giudici,

avvocato generale: N. Jääskinen

cancelliere: M. Aleksejev, amministratore

vista la fase scritta del procedimento e in seguito all’udienza dell’11
dicembre 2012,

sentite le conclusioni dell’avvocato generale, presentate all’udienza del 21
marzo 2013,

ha pronunciato la seguente

Sentenza

1

|

Con il suo ricorso, la Commissione europea chiede che la Corte voglia:

|

—

|

dichiarare che la Repubblica ceca, avendo mancato di adottare tutte le misure
legislative, regolamentari ed amministrative necessarie per conformarsi agli
articoli 8, 9, 13, da 15 a 18 e 20, paragrafi da 2 a 4, della direttiva
2003/41/CE del Parlamento europeo e del Consiglio, del 3 giugno 2003, relativa
alle attività e alla supervisione degli enti pensionistici aziendali o
professionali (GU L 235, pag. 10), e venendo meno così agli obblighi ad essa
incombenti a norma dell’articolo 22, paragrafo 1, di tale direttiva, non ha
adottato le misure necessarie per dare esecuzione alla sentenza del 14 gennaio
2010, Commissione/Repubblica ceca (C-343/08, Racc. pag. I-275) e in tal modo è
venuta meno agli obblighi ad essa incombenti a norma dell’articolo 260 del
TFUE;  
  
---|---  
  
—

|

condannare la Repubblica ceca a versarle, sul conto «Risorse proprie
dell’Unione europea», una penalità di importo pari a EUR 22 364,16 per ogni
giorno di ritardo nell’adozione dei provvedimenti di esecuzione della
summenzionata sentenza Commissione/Repubblica ceca, a decorrere dalla data di
pronuncia della sentenza nella presente causa sino alla data di adozione dei
provvedimenti di esecuzione della summenzionata sentenza
Commissione/Repubblica ceca;  
  
---|---  
  
—

|

condannare la Repubblica ceca a pagarle, sul medesimo conto, una somma
forfettaria di importo pari a EUR 5 644,80 per ogni giorno di ritardo
nell’adozione dei provvedimenti di esecuzione della summenzionata sentenza
Commissione/Repubblica ceca, a decorrere dalla data di pronuncia di detta
sentenza, ossia il 14 gennaio 2010, fino alla data di pronuncia della sentenza
nella presente causa o fino alla data di adozione delle misure che comporta
per la Repubblica ceca l’esecuzione della summenzionata sentenza, laddove
quest’ultima data preceda la pronuncia della sentenza nella presente causa, e  
  
---|---  
  
—

|

condannare la Repubblica ceca alle spese.  
  
---|---  
  
Contesto normativo

2

|

I considerando 1, 6, 8 e 9 della direttiva 2003/41, che è stata adottata sul
fondamento degli articoli 47, paragrafo 2, CE, 55 CE e 95, paragrafo 1, CE,
sono del seguente tenore:

|

«(1)

|

Un autentico mercato interno dei servizi finanziari è di fondamentale
importanza per la crescita economica e per la creazione di posti di lavoro
nella Comunità.  
  
---|---  
  
(...)

(6)

|

La presente direttiva rappresenta pertanto un primo passo nella direzione di
un mercato interno degli schemi pensionistici aziendali e professionali
organizzato su scala europea. Basando l’investimento dei capitali sul
principio della “persona prudente” e permettendo agli enti di operare in
ambito transfrontaliero, si incoraggia il riorientamento del risparmio verso
il settore degli schemi pensionistici aziendali e professionali contribuendo
in tal modo al progresso economico e sociale.  
  
---|---  
  
(...)

(8)

|

La libera prestazione di servizi e la libertà di investimento, subordinata
solo a requisiti prudenziali coordinati, dovrebbero essere assicurate agli
enti che siano pienamente distinti da qualsiasi impresa promotrice e che
operino secondo il principio di capitalizzazione al solo scopo di erogare
prestazioni pensionistiche; ciò indipendentemente dal fatto che tali enti
siano considerati come entità giuridiche.  
  
---|---  
  
(9)

|

In base al principio di sussidiarietà gli Stati membri dovrebbero conservare
tutte le loro competenze per quanto concerne l’organizzazione dei loro sistemi
pensionistici, nonché la definizione del ruolo di ciascuno dei tre “pilastri”
del sistema previdenziale nei singoli Stati membri. Nell’ambito del secondo
pilastro, essi dovrebbero inoltre conservare tutte le loro competenze per
quanto riguarda il ruolo e le funzioni dei vari enti che offrono prestazioni
pensionistiche aziendali o professionali, quali i fondi pensione per settore
di attività, i fondi pensione aziendali e le imprese di assicurazione sulla
vita. La presente direttiva non intende mettere in discussione tale
prerogativa».  
  
---|---  
  
3

|

L’articolo 8 della suddetta direttiva prevede che ciascuno Stato membro deve
assicurare che vi sia una separazione giuridica tra l’impresa promotrice e
l’ente pensionistico aziendale o professionale affinché, in caso di fallimento
dell’impresa promotrice, gli attivi dell’ente pensionistico siano
salvaguardati nell’interesse degli aderenti e dei beneficiari.  
  
---|---  
  
4

|

L’articolo 9, paragrafo 1, della direttiva in questione stabilisce che gli
Stati membri devono provvedere affinché tutti gli enti pensionistici aziendali
o professionali aventi sede nel loro territorio rispettino determinate
condizioni per l’esercizio dell’attività e, in particolare, affinché essi
siano registrati in un registro nazionale dalla competente autorità di
vigilanza o siano autorizzati, siano gestiti da persone in possesso dei
requisiti di onorabilità e dotate di qualifiche ed esperienza professionali
adeguate o che si avvalgono di consulenti che ne siano dotati, e siano
sottoposti a regole adeguate. Il paragrafo 5 di tale articolo prevede che, per
esercitare attività transfrontaliere, gli enti pensionistici aziendali o
professionali devono ottenere l’autorizzazione preventiva delle autorità
competenti dello Stato membro di origine.  
  
---|---  
  
5

|

In forza dell’articolo 13 della direttiva 2003/41, ciascuno Stato membro
provvede affinché le autorità competenti dispongano dei poteri e degli
strumenti necessari a controllare le attività degli enti pensionistici
aziendali o professionali aventi sede nel suo territorio.  
  
---|---  
  
6

|

Gli articoli da 15 a 18 della medesima direttiva stabiliscono,
rispettivamente, che gli Stati membri di origine debbono provvedere affinché
gli enti pensionistici aziendali o professionali costituiscano riserve
tecniche sufficienti in relazione ai vari schemi pensionistici, dispongano di
attivi sufficienti a copertura di tali riserve nonché di attivi supplementari
che servano da margine di sicurezza e investano i propri attivi conformemente
al principio della «persona prudente».  
  
---|---  
  
7

|

L’articolo 20, paragrafi da 2 a 4, della stessa direttiva enuncia le norme in
materia di controllo delle attività transfrontaliere degli enti pensionistici
aziendali o professionali che devono essere osservate dagli Stati membri
d’origine.  
  
---|---  
  
8

|

L’articolo 22, paragrafo 1, primo comma, della direttiva 2003/41, così
dispone:

«Gli Stati membri mettono in vigore le disposizioni legislative, regolamentari
e amministrative necessarie per conformarsi alla presente direttiva entro il
23 settembre 2005. Essi ne informano immediatamente la Commissione».  
  
---|---  
  
La sentenza Commissione/Repubblica ceca

9

|

Il 23 luglio 2008, la Commissione ha proposto, ai sensi dell’articolo 226 CE,
un ricorso per inadempimento contro la Repubblica ceca per far dichiarare che,
non avendo pienamente trasposto nel proprio ordinamento giuridico interno la
direttiva 2003/41, in particolare non avendo trasposto gli articoli 8, 9, 13,
da 15 a 18 e 20, paragrafi da 2 a 4, di tale direttiva, detto Stato membro era
venuto meno agli obblighi ad esso incombenti a norma della stessa direttiva,
segnatamente dell’articolo 22, paragrafo 1, di quest’ultima.  
  
---|---  
  
10

|

La Corte ha accolto il ricorso della Commissione, statuendo al punto 1 del
dispositivo della summenzionata sentenza Commissione/Repubblica ceca, che, non
avendo adottato, entro il termine impartito, le disposizioni legislative,
regolamentari ed amministrative necessarie a conformarsi ai predetti articoli
della direttiva 2003/41, la Repubblica ceca era venuta meno agli obblighi ad
essa incombenti in forza dell’articolo 22, paragrafo 1, di tale direttiva.  
  
---|---  
  
Il procedimento precontenzioso

11

|

Con lettera del 19 febbraio 2010, la Commissione ha invitato la Repubblica
ceca a comunicarle i provvedimenti, nonché il loro calendario preciso, che
tale Stato membro intendeva adottare onde conformarsi alla citata sentenza
Commissione/Repubblica ceca.  
  
---|---  
  
12

|

Con lettera del 3 febbraio 2010, registrata il 24 febbraio dello stesso anno,
la Repubblica ceca ha informato la Commissione del fatto che, in
considerazione della situazione politica interna di detto Stato membro, in
particolare in considerazione dello svolgimento delle elezioni legislative il
28 e 29 maggio 2010, il termine più realistico per il compimento delle
modifiche necessarie per una trasposizione completa della direttiva 2003/41
era di due anni a decorrere dalla data di tale missiva.  
  
---|---  
  
13

|

Con lettera del 23 marzo 2010, la Repubblica ceca ha inviato alla Commissione
un calendario indicativo riportante le tappe dell’adozione dei provvedimenti
di attuazione della citata sentenza Commissione/Repubblica ceca, dal quale
risultava che tali provvedimenti sarebbero stati adottati al più tardi nel
corso del mese di giugno 2012.  
  
---|---  
  
14

|

Con lettera in data 17 giugno 2010, la Repubblica ceca ha informato la
Commissione di aver preparato un documento di lavoro riguardante la
trasposizione della direttiva 2003/41, il quale avrebbe dovuto essere
esaminato dal governo il 31 maggio 2010. Tuttavia, tenuto conto dello
svolgimento delle elezioni legislative, la decisione riguardante le modalità
di trasposizione di tale direttiva, a parere di detto Stato membro, doveva
essere affidata al nuovo governo risultante da tali elezioni, probabilmente
nell’autunno 2010.  
  
---|---  
  
15

|

Con lettera del 27 settembre 2010, la Repubblica ceca ha indicato che sarebbe
stato comunicato alla Commissione nel più breve termine un calendario preciso
delle modalità di trasposizione della direttiva di cui trattasi.  
  
---|---  
  
16

|

Con lettera in data 1o ottobre 2010 tale Stato membro ha informato la
Commissione del fatto che un documento di lavoro preparato dal Ministero delle
Finanze, riguardante la trasposizione della direttiva 2003/41 e analogo a
quello che avrebbe dovuto essere esaminato il 31 maggio 2010, sarebbe stato
presentato al nuovo governo nelle settimane successive.  
  
---|---  
  
17

|

Il 29 ottobre 2010 la Commissione ha inviato alla Repubblica ceca una lettera
di diffida nella quale si rilevava che tale Stato membro non si era ancora
conformato agli obblighi ad esso incombenti a norma della citata sentenza
Commissione/Repubblica ceca. A richiesta dello Stato membro in questione il
termine impartito per rispondere a detta lettera di diffida è stato prorogato
fino al 28 gennaio 2011.  
  
---|---  
  
18

|

Con lettera in data 25 gennaio 2011, la Repubblica ceca ha informato la
Commissione del fatto che il disegno di legge preparato per l’esecuzione della
summenzionata sentenza sarebbe stato presentato al governo, previa
consultazione delle amministrazioni centrali competenti, nel corso del primo
trimestre dell’anno 2011. Tale Stato membro prevedeva che detto disegno di
legge sarebbe stato sottoposto al Parlamento nazionale nel corso del mese di
aprile 2011 e preconizzava l’entrata in vigore della legge nel corso del terzo
trimestre di quello stesso anno.  
  
---|---  
  
19

|

Non essendo stata informata dell’adozione delle disposizioni necessarie
affinché lo Stato membro di cui trattasi si conformasse alla summenzionata
sentenza Commissione/Repubblica ceca, la Commissione ha deciso di proporre il
presente ricorso.  
  
---|---  
  
Gli sviluppi emersi nel corso del presente procedimento

20

|

Il 2 settembre 2011 la Repubblica ceca ha informato la Commissione della
pubblicazione e dell’entrata in vigore, il 31 agosto 2011, della legge n.
260/2011, che a dire di tale Stato membro, garantiva l’integrale esecuzione
della summenzionata sentenza Commissione/Repubblica ceca, completando la legge
n. 340/2006, del 24 maggio 2006, relativa alle attività nel territorio della
Repubblica ceca degli enti pensionistici aziendali o professionali degli Stati
membri dell’Unione europea e degli altri Stati aderenti all’Accordo sullo
spazio economico europeo e di modifica della legge n. 48/1997 relativa
all’assicurazione pubblica malattie, e di modifica e integrazione di diverse
leggi correlate, che aveva proceduto alla parziale trasposizione della
direttiva 2003/41 nell’ordinamento giuridico ceco prima della pronuncia di
tale sentenza.  
  
---|---  
  
21

|

In esito all’esame del contenuto della legge n. 260/2011 la Commissione ha
considerato, nella replica, che la Repubblica ceca avesse reso la propria
legislazione conforme a tale sentenza.  
  
---|---  
  
22

|

Di conseguenza la Commissione non chiede più l’applicazione di una penalità,
tuttavia mantiene la propria domanda di condanna della Repubblica ceca al
pagamento di una somma forfettaria.  
  
---|---  
  
Sull’inadempimento

23

|

Poiché il Trattato FUE ha eliminato, nel procedimento per inadempimento ai
sensi dell’articolo 260, paragrafo 2, TFUE, la fase relativa all’emanazione di
un parere motivato, la data di riferimento per valutare l’esistenza di un
inadempimento ai sensi dell’articolo 260 TFUE corrisponde alla scadenza del
termine impartito nella diffida emessa in forza del paragrafo 2, primo comma,
di tale disposizione (v. sentenze dell’11 dicembre 2012, Commissione/Spagna,
C-610/10, punto 67, e del 19 dicembre 2012, Commissione/Irlanda, C-279/11,
punto 19).  
  
---|---  
  
24

|

Nella fattispecie, come ha riconosciuto la Repubblica ceca, i provvedimenti
legislativi necessari per garantire l’esecuzione della summenzionata sentenza
Commissione/Repubblica ceca sono stati decisi solo con l’adozione della legge
n. 260/2011, pubblicata e entrata in vigore il 31 agosto 2011, ossia
successivamente al termine impartito in proposito nella lettera di diffida del
29 ottobre 2010, termine che scadeva il 28 gennaio 2011.  
  
---|---  
  
25

|

Si deve pertanto constatare che la Repubblica ceca, non avendo adottato, alla
data in cui è scaduto il termine impartito nella lettera di diffida inviatale
dalla Commissione ai sensi dell’articolo 260, paragrafo 2, TFUE, tutti i
provvedimenti necessari per l’esecuzione della citata sentenza
Commissione/Repubblica ceca, è venuta meno agli obblighi ad essa incombenti a
norma dell’articolo 260, paragrafo 1, TFUE.  
  
---|---  
  
Sulla somma forfettaria

Argomenti delle parti

26

|

La Commissione sostiene che l’importo della somma forfettaria richiesta, ossia
EUR 5 644,80 per giorno di infrazione, è stato fissato conformemente ai
criteri previsti dalla Comunicazione del 13 dicembre 2005 riguardante
l’applicazione dell’articolo 228 CE [SEC(2005) 1658], aggiornata dalla
Comunicazione della Commissione riguardante l’applicazione dell’articolo 260
TFUE e l’aggiornamento dei dati utilizzati per il calcolo delle somme
forfettarie e delle penalità che la Commissione proporrà alla Corte di
giustizia nell’ambito dei procedimenti per inadempimento [SEC(2010) 923] (in
prosieguo: la «comunicazione del 2005») e resa applicabile ai procedimenti
disciplinati dall’articolo 260, paragrafo 2, TFUE, in forza della
comunicazione della Commissione riguardante l’applicazione dell’articolo 260,
paragrafo 3, TFUE (GU 2011, C 12, pag. 1). Detto importo sarebbe il risultato
della moltiplicazione dell’importo forfettario di base di EUR 210 al giorno
per il coefficiente di gravità dell’infrazione fissato a 8 (su una scala da 1
a 20), nonché per un fattore «n» che rappresenta la capacità di pagamento
della Repubblica ceca, ammontante a 3,36. Poiché l’importo complessivo così
ottenuto, ossia, secondo la Commissione, EUR 3 364 891,20 per 594 giorni di
infrazione, è superiore alla somma forfettaria minima stabilita per la
Repubblica ceca nella comunicazione del 2005, è la somma forfettaria
determinata in base al tasso giornaliero che dovrebbe essere pagata da detto
Stato membro.  
  
---|---  
  
27

|

La Commissione considera adeguato il coefficiente di gravità prescelto, dal
momento che le norme di cui trattasi sono essenziali ai fini della fornitura
di prestazioni di servizi transfrontalieri da parte degli enti pensionistici
aziendali o professionali e che, in mancanza della loro trasposizione completa
nell’ordinamento giuridico interno, non sono create le condizioni di
funzionamento del mercato interno dei regimi pensionistici aziendali o
professionali, di cui la direttiva 2003/41 costituisce la prima tappa.  
  
---|---  
  
28

|

Tale istituzione contesta la circostanza che la mancata trasposizione delle
disposizioni di cui trattasi non avrebbe avuto praticamente nessuna
conseguenza per il fatto che in tale Stato membro non esiste il secondo
pilastro del regime pensionistico. È vero che la direttiva 2003/41 non
contiene alcuna regola che imponga agli Stati membri di consentire agli enti
pensionistici aziendali o professionali di stabilirsi nel loro territorio,
tuttavia non trasponendo le disposizioni di cui trattasi della direttiva in
questione, la Repubblica ceca non avrebbe fatto in modo di essere pronta per
un eventuale cambiamento di situazione risultante da un’eventuale decisione di
completare il proprio sistema nazionale mediante un regime pensionistico
aziendale o professionale.  
  
---|---  
  
29

|

La Commissione ritiene inoltre che la definizione delle condizioni tecniche
necessarie al funzionamento degli enti pensionistici aziendali o professionali
sia estranea, nel merito, al dibattito relativo alla creazione di un secondo
pilastro.  
  
---|---  
  
30

|

Inoltre, secondo la Commissione, la circostanza che la direttiva 2003/41 sia
stata parzialmente trasposta non è pertinente. Non sarebbe stato infatti
possibile desumere da tale trasposizione parziale né le condizioni di
funzionamento degli enti pensionistici aziendali o professionali sottoposti al
controllo degli organi cechi né le regole prudenziali applicabili a tali
istituti.  
  
---|---  
  
31

|

La Commissione ricorda infine che la trasposizione della direttiva 2003/41
costituisce un obbligo la cui esecuzione non è rimessa alla discrezionalità
degli Stati membri. Inoltre, le norme considerate della direttiva in questione
sarebbero formulate chiaramente e non lascerebbero alcun margine di
interpretazione agli Stati membri. Del pari, la citata sentenza
Commissione/Repubblica ceca sarebbe chiaramente formulata e non presenterebbe
alcuna difficoltà riguardo alle modalità della sua esecuzione.  
  
---|---  
  
32

|

La Repubblica ceca ritiene, dal canto suo, che non dovrebbe essere condannata
al pagamento di una somma forfettaria o che quest’ultima dovrebbe essere
ridotta. La gravità dell’inadempimento accertato nella citata sentenza
Commissione/Repubblica ceca sarebbe infatti estremamente lieve, se non
inesistente.  
  
---|---  
  
33

|

In primo luogo, tale Stato membro sostiene che la valutazione della gravità
dell’inadempimento fatta dalla Commissione è fondata su un postulato di base
errato, in quanto essa muove da una confusione tra tale questione e quella
della violazione del diritto dell’Unione. Detto errore inficerebbe la
valutazione di cui trattasi giacché la Commissione non terrebbe conto del
fatto che la direttiva 2003/41 è stata adottata senza prendere in
considerazione la circostanza che in taluni paesi che stavano per aderire
all’Unione europea non era stato creato un secondo pilastro nel regime
pensionistico, cosicché tale direttiva sarebbe potuta entrare in conflitto con
le competenze garantite agli Stati membri in materia di previdenza sociale
dall’articolo 153, paragrafo 4, TFUE. Il medesimo errore inficerebbe anche la
valutazione della gravità dell’infrazione in quanto la Commissione non
terrebbe conto né della circostanza che la Repubblica ceca non ha commesso una
violazione sistematica e durevole del diritto dell’Unione, né del fatto che la
trasposizione parziale della direttiva 2003/41 ha consentito la prestazione
transfrontaliera dei servizi di cui trattasi.  
  
---|---  
  
34

|

In secondo luogo, la Repubblica ceca ricorda che, per valutare il grado di
gravità di un’infrazione, occorre prendere in considerazione le conseguenze
dell’inadempimento accertato sugli interessi privati e pubblici, l’urgenza che
sussiste a far sì che lo Stato membro interessato si conformi ai propri
obblighi, l’importanza della norma giuridica di cui è stata accertata la
violazione e l’atteggiamento dello Stato membro stesso.  
  
---|---  
  
35

|

Orbene, anzitutto, per quanto riguarda le conseguenze per gli interessi
privati e pubblici, della mancata esecuzione di cui trattasi, la Repubblica
ceca sottolinea che, nella già citata sentenza Commissione/Repubblica ceca, la
Corte ha espressamente constatato che tale Stato membro era libero di decidere
l’organizzazione del proprio sistema previdenziale, inclusa la creazione di un
secondo pilastro del regime pensionistico. La mancata esecuzione di tale
sentenza non arrecherebbe pertanto pregiudizio né al mercato interno né agli
interessi privati e pubblici.  
  
---|---  
  
36

|

Inoltre, per quanto riguarda l’urgenza che vi sarebbe per l’adozione delle
misure di esecuzione della predetta sentenza Commissione/Repubblica ceca,
quest’ultimo Stato membro fa valere che, avendo la trasposizione della
direttiva 2003/41 il solo scopo di informare i soggetti giuridici
potenzialmente interessati per il caso in cui fosse creato un secondo
pilastro, tale urgenza dovrebbe essere relativizzata.  
  
---|---  
  
37

|

Per quanto riguarda poi l’importanza della direttiva 2003/41 ai fini
dell’inadempimento dedotto, la Repubblica ceca ricorda che la direttiva in
questione non ha lo scopo di creare enti pensionistici aziendali o
professionali. Nel trasporre la direttiva 2003/41 uno Stato membro sarebbe
tenuto unicamente a costituire un quadro normativo in vista di un’eventuale
organizzazione futura.  
  
---|---  
  
38

|

Inoltre, relativamente all’atteggiamento che la Repubblica ceca ha tenuto al
fine di porre rimedio all’inadempimento addebitatole, tale Stato membro
sottolinea di avere informato la Commissione di tutti i passi compiuti. Il
completamento della trasposizione della direttiva 2003/41 sarebbe stato
tuttavia subordinato all’esito di una riforma complessa del regime
pensionistico.  
  
---|---  
  
39

|

Infine, la Repubblica ceca ritiene che il lasso di tempo entro il quale il
processo di trasposizione è stato completato, in data 31 agosto 2011, non è
eccessivo rispetto alla durata usuale di adozione di atti legislativi.  
  
---|---  
  
Giudizio della Corte

40

|

La condanna al pagamento di una somma forfettaria si basa essenzialmente sulla
valutazione delle conseguenze della mancata esecuzione degli obblighi dello
Stato membro interessato sugli interessi privati e pubblici, in particolare
qualora l’inadempimento sia continuato per un lungo periodo dopo la sentenza
che lo ha inizialmente accertato (v., in particolare, sentenze del 9 dicembre
2008, Commissione/Francia, C-121/07, Racc. pag. I-9159, punto 58; del 31 marzo
2011, Commissione/Grecia, C-407/09, Racc. pag. I-2467, punto 28, e
Commissione/Irlanda, cit., punto 65).  
  
---|---  
  
41

|

Inoltre, l’eventualità di una condanna siffatta e la fissazione, se del caso,
dell’importo di una somma forfettaria devono, in ciascun caso di specie,
rimanere espressione del complesso degli elementi pertinenti che si
riferiscono tanto alle caratteristiche dell’inadempimento constatato quanto al
comportamento proprio dello Stato membro interessato dal procedimento iniziato
sul fondamento dell’articolo 260 TFUE (v., in particolare, citate sentenze
Commissione/Francia, punto 62; Commissione/Grecia, punto 30, e
Commissione/Irlanda, punto 67).  
  
---|---  
  
42

|

Tale disposizione lascia in proposito alla Corte un ampio margine
discrezionale nel decidere se infliggere o meno siffatta sanzione e,
eventualmente, nel determinarne l’importo (sentenza Commissione/Spagna, cit.,
punto 141). In particolare, la condanna di uno Stato membro al pagamento di
una somma forfettaria non può avere carattere automatico (v., in tal senso,
sentenza Commissione/Francia, cit., punto 63).  
  
---|---  
  
43

|

Al riguardo, le proposte della Commissione non possono vincolare la Corte e
costituiscono soltanto indicazioni. Del pari, gli orientamenti in materia di
condanna al pagamento di somme forfettarie, come quelli che compaiono nella
comunicazione del 2005, su cui si è basata la Commissione nella presente
fattispecie, non vincolano la Corte, ma possono contribuire a garantire la
trasparenza, la prevedibilità e la certezza del diritto dell’azione svolta
dalla Commissione (v., in tal senso, citate sentenze Commissione/Francia,
punto 61, e Commissione/Spagna, punto 116 e giurisprudenza ivi citata).  
  
---|---  
  
44

|

Nella fattispecie, per potersi pronunciare sulla domanda di condanna della
Repubblica ceca al pagamento di una somma forfettaria occorre ricordare che,
sebbene l’articolo 260 TFUE non precisi il termine entro il quale deve darsi
esecuzione ad una sentenza, tale esecuzione deve comunque essere avviata
immediatamente e concludersi al più presto (v., in particolare, sentenza
Commissione/Grecia, cit., punto 34).  
  
---|---  
  
45

|

Ciò vale a maggior ragione a partire dall’entrata in vigore del Trattato FUE,
poiché, com’è stato ricordato al punto 23 della presente sentenza, detto
Trattato ha eliminato, nel procedimento per inadempimento ai sensi
dell’articolo 260, paragrafo 2, TFUE, la fase dedicata all’emanazione di un
parere motivato.  
  
---|---  
  
46

|

Nella presente causa, va ricordato che sono trascorsi 19 mesi tra la data di
pronuncia della citata sentenza Commissione/Repubblica ceca, ossia il 14
gennaio 2010, e quella della pubblicazione e dell’entrata in vigore, il 31
agosto 2011, della legge numero n. 260/2011 che ha reso conforme al
dispositivo della predetta sentenza la normativa nazionale.  
  
---|---  
  
47

|

Orbene, dal fascicolo presentato alla Corte risulta che pur se le autorità
ceche, fin dal mese successivo alla pronuncia della predetta sentenza
Commissione/Repubblica ceca e fino al mese di settembre 2010, hanno informato
la Commissione riguardo al calendario prevedibile di adozione dei
provvedimenti necessari per l’esecuzione di detta sentenza, soltanto nel corso
del mese di ottobre dello stesso anno è stato comunicato al governo un
documento di lavoro riguardante le misure in questione, avendo le autorità
ceche deciso di rinviare siffatta comunicazione in attesa dell’insediamento di
un nuovo governo dopo lo svolgimento delle elezioni legislative, tenutesi alla
fine di maggio 2010.  
  
---|---  
  
48

|

Occorre tuttavia ricordare che uno Stato membro non può eccepire disposizioni,
prassi o situazioni del suo ordinamento giuridico interno per giustificare
l’inosservanza degli obblighi risultanti dal diritto dell’Unione (v., in
particolare, sentenze del 4 giugno 2009, Commissione/Grecia, C-568/07, Racc.
pag. I-4505, punto 50, e del 31 marzo 2011, Commissione/Grecia, cit., punto
36).  
  
---|---  
  
49

|

Nella presente fattispecie la Corte considera quindi giustificato condannare
la Repubblica ceca al pagamento di una somma forfettaria.  
  
---|---  
  
50

|

Per quanto riguarda l’importo di tale somma, occorre tener conto delle
seguenti circostanze riguardanti l’atteggiamento dello Stato membro
interessato, nonché la durata dell’infrazione e la gravità di quest’ultima.  
  
---|---  
  
51

|

In primo luogo, per quanto riguarda l’atteggiamento dello Stato membro
interessato, come risulta dai punti da 11 a 18 della presente sentenza, esso
testimonia una leale cooperazione con la Commissione, avendo la Repubblica
ceca informato regolarmente detta istituzione riguardo ai provvedimenti
previsti per l’esecuzione della citata sentenza Commissione/Repubblica ceca.  
  
---|---  
  
52

|

In secondo luogo, per quanto riguarda la durata dell’infrazione, va rilevato
che 19 mesi sono trascorsi tra la data di pronuncia della summenzionata
sentenza Commissione/Repubblica ceca e la data in cui la Repubblica ceca ha
trasposto completamente la direttiva 2003/41 nel proprio diritto interno e di
conseguenza ha reso la propria normativa nazionale conforme a tale sentenza.  
  
---|---  
  
53

|

In terzo luogo, per quanto attiene la gravità dell’infrazione occorre tener
conto del fatto che, in assenza, nella Repubblica ceca, del secondo pilastro
nel regime pensionistico nazionale e in considerazione del divieto fatto agli
enti pensionistici aziendali o professionali di stabilirsi nel territorio di
tale Stato membro, la tardiva esecuzione, da parte di quest’ultimo Stato,
della predetta sentenza Commissione/Repubblica ceca ha avuto un impatto
limitato sul mercato interno dei regimi pensionistici aziendali o
professionali, che la direttiva 2003/41, secondo i suoi considerando 1, 6 e 8,
mira ad istituire e, di conseguenza, sugli interessi privati e pubblici.  
  
---|---  
  
54

|

Più precisamente, l’integrale trasposizione della direttiva 2003/41 mira
principalmente ad informare i soggetti giuridici interessati nell’ipotesi in
cui, come ha rilevato la Corte al punto 51 della predetta sentenza
Commissione/Repubblica ceca, il regime pensionistico nazionale evolvesse in
tal senso.  
  
---|---  
  
55

|

Alla luce di tutte le considerazioni che precedono, è fatta un’equa
valutazione delle circostanze della fattispecie fissando in EUR 250 000
l’importo della somma forfettaria che la Repubblica ceca sarà condannata a
pagare alla Commissione, sul conto «Risorse proprie dell’Unione europea».  
  
---|---  
  
Sulle spese

56

|

Ai sensi dell’articolo 138, paragrafo 1, del regolamento di procedura, la
parte soccombente è condannata alle spese se ne è stata fatta domanda. Poiché
la Commissione ne ha fatto domanda, la Repubblica ceca, rimasta soccombente,
dev’essere condannata alle spese.  
  
---|---  
|

Per questi motivi, la Corte (Grande Sezione) dichiara e statuisce:  
  
---|---  
|  |

1)

|

La Repubblica ceca, non avendo adottato, alla data in cui è scaduto il termine
impartito nella lettera di diffida inviatale dalla Commissione europea ai
sensi dell’articolo 260, paragrafo 2, TFUE, tutti i provvedimenti necessari
per l’esecuzione della sentenza del 14 gennaio 2010, Commissione/Repubblica
ceca (C-343/08), è venuta meno agli obblighi ad essa incombenti a norma
dell’articolo 260, paragrafo 1, TFUE.  
  
---|---  
|  |

2)

|

La Repubblica ceca è condannata a pagare alla Commissione europea, sul conto
«Risorse proprie dell’Unione europea», una somma forfettaria per l’importo di
EUR 250 000.  
  
---|---  
|  |

3)

|

La Repubblica ceca è condannata alle spese.  
  
---|---  
|

Firme  
  
---|---  
  
* * *

( *1 ) Lingua processuale: il ceco.

