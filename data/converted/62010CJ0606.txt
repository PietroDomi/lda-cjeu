

SENTENZA DELLA CORTE (Seconda Sezione)

14 giugno 2012 ( *1 )

«Regolamento (CE) n. 562/2006 — Codice comunitario relativo al regime di
attraversamento delle frontiere da parte delle persone (codice frontiere
Schengen) — Articolo 13 — Cittadini di paesi terzi titolari di un permesso di
soggiorno temporaneo — Normativa nazionale che vieta il rientro di tali
cittadini nel territorio dello Stato membro che ha rilasciato il permesso di
soggiorno temporaneo in assenza di un visto di ritorno — Nozione di “visto di
ritorno” — Prassi amministrativa anteriore che ha autorizzato il rientro senza
visto di ritorno — Necessità di misure transitorie — Insussistenza»

Nella causa C-606/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Conseil d’État (Francia), con decisione
del 15 dicembre 2010, pervenuta in cancelleria il 22 dicembre 2010, nel
procedimento

Association nationale d’assistance aux frontières pour les étrangers (ANAFE)

contro

Ministre de l’Intérieur, de l’Outre-mer, des Collectivités territoriales et de
l’Immigration,

LA CORTE (Seconda Sezione),

composta dal sig. J. N. Cunha Rodrigues, presidente di sezione, dai sigg. U.
Lõhmus, A. Rosas (relatore), A. Ó Caoimh e A. Arabadjiev, giudici,

avvocato generale: sig.ra V. Trstenjak

cancelliere: sig.ra R. Şereş, amministratore

vista la fase scritta del procedimento e in seguito all’udienza del 20 ottobre
2011,

considerate le osservazioni presentate:

—

|

per l’Association nationale d’assistance aux frontières pour les étrangers
(ANAFE), da J.-É. Malabre, presidente della medesima;  
  
---|---  
  
—

|

per il governo francese, da G. de Bergues, J.-S. Pilczer e B. Beaupère-
Manokha, in qualità di agenti;  
  
---|---  
  
—

|

per il governo belga, da T. Materne e C. Pochet, in qualità di agenti;  
  
---|---  
  
—

|

per la Commissione europea, da D. Maidani e M. Wilderspin, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 29
novembre 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 5, paragrafo 4, lettera a), e 13 del regolamento (CE) n. 562/2006 del
Parlamento europeo e del Consiglio, del 15 marzo 2006, che istituisce un
codice comunitario relativo al regime di attraversamento delle frontiere da
parte delle persone (codice frontiere Schengen) (GU L 105, pag. 1), come
modificato dal regolamento (CE) n. 81/2009 del Parlamento europeo e del
Consiglio, del 14 gennaio 2009 (GU L 35, pag. 56; in prosieguo: il
«regolamento n. 562/2006»).  
  
---|---  
  
2

|

Tale domanda è stata presentata nell’ambito di una controversia tra
l’Association nationale d’assistance aux frontières pour les étrangers (in
prosieguo: l’«ANAFE») e il Ministre de l’Intérieur, de l’Outre-mer, des
Collectivités territoriales et de l’Immigration in relazione ad una circolare
del Ministre de l’Immigration, de l’Intégration, de l’Identité nationale et du
Développement solidaire, del 21 settembre 2009, che stabilisce le condizioni
per l’ingresso nello spazio Schengen dei cittadini di paesi terzi in possesso
di permessi di soggiorno provvisori (PSP) e di ricevute di domanda di permesso
di soggiorno rilasciate dalle autorità francesi (in prosieguo: la «circolare
del 21 settembre 2009»).  
  
---|---  
  
Contesto normativo

La normativa dell’Unione

3

|

Ai sensi dei considerando 1-3 e 6 del regolamento n. 562/2006:

|

«(1)

|

L’adozione di misure a norma dell’articolo 62, punto 1), del trattato [CE]
volte a garantire che non vi siano controlli sulle persone all’atto
dell’attraversamento delle frontiere interne è un elemento costitutivo
dell’obiettivo dell’Unione, enunciato nell’articolo 14 del trattato, di
instaurare uno spazio senza frontiere interne nel quale sia assicurata la
libera circolazione delle persone.  
  
---|---  
  
(2)

|

A norma dell’articolo 61 del trattato, la creazione di uno spazio di libera
circolazione delle persone deve essere accompagnata da altre misure. La
politica comune in materia di attraversamento delle frontiere esterne, quale
prevista nell’articolo 62, punto 2), del trattato, fa parte di tali misure.  
  
---|---  
  
(3)

|

L’adozione di misure comuni in materia di attraversamento delle frontiere
interne da parte delle persone nonché di controllo di frontiera alle frontiere
esterne dovrebbe tener conto dell’acquis di Schengen integrato nell’ambito
dell’Unione europea e, in particolare, delle disposizioni pertinenti della
convenzione d’applicazione dell’accordo di Schengen del 14 giugno 1985 tra i
governi degli Stati dell’Unione economica Benelux, della Repubblica federale
di Germania e della Repubblica francese relativo all’eliminazione graduale dei
controlli alle frontiere comuni [(GU 2000, L 239, pag. 19; firmata a Schengen
(Lussemburgo) il 19 giugno 1990 (in prosieguo: la «CAAS»)], nonché del manuale
comune [delle frontiere esterne (GU 2002, C 313, pag. 97)].  
  
---|---  
  
(…)

(6)

|

Il controllo di frontiera è nell’interesse non solo dello Stato membro alle
cui frontiere esterne viene effettuato, ma di tutti gli Stati membri che hanno
abolito il controllo di frontiera interno. Il controllo di frontiera dovrebbe
contribuire alla lotta contro l’immigrazione clandestina e alla tratta degli
esseri umani nonché alla prevenzione di qualunque minaccia per la sicurezza
interna, l’ordine pubblico, la salute pubblica e le relazioni internazionali
degli Stati membri».  
  
---|---  
  
4

|

L’articolo 2 del regolamento n. 562/2006 recita quanto segue:

«Ai fini del presente regolamento, si intende per:

(…)

|

15)

|

“permesso di soggiorno”

|

a)

|

tutti i permessi di soggiorno rilasciati dagli Stati membri secondo il modello
uniforme istituito dal regolamento (CE) n. 1030/2002 del Consiglio, del 13
giugno 2002, che istituisce un modello uniforme per i permessi di soggiorno
rilasciati a cittadini di paesi terzi [(GU L 157, pag. 1)];  
  
---|---  
  
b)

|

qualsiasi altro documento rilasciato da uno Stato membro a cittadini di paesi
terzi che autorizzi questi ultimi a soggiornare o a rientrare nel suo
territorio, ad eccezione dei permessi temporanei rilasciati in attesa
dell’esame di una prima domanda di permesso di soggiorno ai sensi della
lettera a) o di una domanda d’asilo;  
  
---|---  
  
(…)».  
  
5

|

L’articolo 3 del regolamento n. 562/2006, intitolato «Campo di applicazione»,
stabilisce quanto segue:

«Il presente regolamento si applica a chiunque attraversi le frontiere interne
o esterne di uno Stato membro, senza pregiudizio:

|

a)

|

dei diritti dei beneficiari del diritto comunitario alla libera circolazione;  
  
---|---  
  
b)

|

dei diritti dei rifugiati e di coloro che richiedono protezione
internazionale, in particolare per quanto concerne il non respingimento».  
  
---|---  
  
6

|

Ai sensi dell’articolo 5 di detto regolamento, relativo alle condizioni
d’ingresso per i cittadini di paesi terzi:

«1. Per un soggiorno non superiore a tre mesi nell’arco di sei mesi, le
condizioni d’ingresso per i cittadini di paesi terzi sono le seguenti:

|

a)

|

essere in possesso di uno o più documenti di viaggio validi che consentano di
attraversare la frontiera;  
  
---|---  
  
b)

|

essere in possesso di un visto valido, se richiesto a norma del regolamento
(CE) n. 539/2001 del Consiglio, del 15 marzo 2001, che adotta l’elenco dei
paesi terzi i cui cittadini devono essere in possesso del visto all’atto
dell’attraversamento delle frontiere esterne e l’elenco dei paesi terzi i cui
cittadini sono esenti da tale obbligo [(GU L 81, pag. 1)], salvo che si sia in
possesso di un permesso di soggiorno o di un visto per soggiorni di lunga
durata in corso di validità;  
  
---|---  
  
c)

|

giustificare lo scopo e le condizioni del soggiorno previsto e disporre dei
mezzi di sussistenza sufficienti, sia per la durata prevista del soggiorno sia
per il ritorno nel paese di origine o per il transito verso un paese terzo nel
quale l’ammissione è garantita, ovvero essere in grado di ottenere legalmente
detti mezzi;  
  
---|---  
  
d)

|

non essere segnalato nel [sistema d’informazione Schengen (SIS)] ai fini della
non ammissione;  
  
---|---  
  
e)

|

non essere considerato una minaccia per l’ordine pubblico, la sicurezza
interna, la salute pubblica o le relazioni internazionali di uno degli Stati
membri, in particolare non essere oggetto di segnalazione ai fini della non
ammissione nelle banche dati nazionali degli Stati membri per gli stessi
motivi.  
  
---|---  
  
(…)

4\. In deroga al paragrafo 1:

a)

|

i cittadini di paesi terzi che non soddisfano tutte le condizioni di cui al
paragrafo 1 ma che sono in possesso di un permesso di soggiorno (…) o di un
visto di ritorno rilasciato da uno degli Stati membri o, se richiesto, di
[questi due documenti], sono ammessi ad entrare nei territori degli altri
Stati membri ai fini di transito, affinché possano raggiungere il territorio
dello Stato membro che ha rilasciato il permesso di soggiorno (…) o il visto
di ritorno, a meno che non figurino nell’elenco nazionale delle persone
segnalate dallo Stato membro alle cui frontiere esterne essi si presentano e
che tale segnalazione sia accompagnata da istruzioni di respingere o rifiutare
il transito;  
  
---|---  
  
b)

|

i cittadini di paesi terzi che soddisfano le condizioni di cui al paragrafo 1,
salvo la lettera b), e che si presentano alla frontiera possono essere ammessi
nei territori degli Stati membri se è stato loro rilasciato un visto alla
frontiera a norma del regolamento (CE) n. 415/2003 del Consiglio, del 27
febbraio 2003, relativo al rilascio di visti alla frontiera, compreso il
rilascio di visti a marittimi in transito [(GU L 64, pag. 1)].  
  
---|---  
  
(…)

c)

|

i cittadini di paesi terzi che non soddisfano una o più delle condizioni di
cui al paragrafo 1 possono essere autorizzati da uno Stato membro ad entrare
nel suo territorio per motivi umanitari o di interesse nazionale o in virtù di
obblighi internazionali. Qualora il cittadino di paese terzo interessato sia
oggetto di una segnalazione di cui al paragrafo 1, lettera d), lo Stato membro
che ne autorizza l’ingresso nel suo territorio ne informa gli altri Stati
membri».  
  
---|---  
  
7

|

L’articolo 13 del medesimo regolamento, intitolato «Respingimento», dispone al
suo paragrafo 1:

«Sono respinti dal territorio degli Stati membri i cittadini di paesi terzi
che non soddisfino tutte le condizioni d’ingresso previste dall’articolo 5,
paragrafo 1, e non rientrino nelle categorie di persone di cui all’articolo 5,
paragrafo 4. Ciò non pregiudica l’applicazione di disposizioni particolari
relative al diritto d’asilo e alla protezione internazionale o al rilascio di
visti per soggiorno di lunga durata».  
  
---|---  
  
8

|

In forza del suo articolo 40, il regolamento n. 562/2006, che è obbligatorio
in tutti i suoi elementi e direttamente applicabile negli Stati membri, è
entrato in vigore il 13 ottobre 2006.  
  
---|---  
  
9

|

Il regolamento (CE) n. 810/2009 del Parlamento europeo e del Consiglio, del 13
luglio 2009, che istituisce un codice comunitario dei visti (GU L 243, pag.
1), dispone al suo articolo 2, intitolato «Definizioni»:

«Ai fini del presente regolamento si applicano le seguenti definizioni:

(…)

|

2)

|

“visto”: autorizzazione rilasciata da uno Stato membro, necessaria ai fini:

|

a)

|

del transito o di un soggiorno previsto nel territorio degli Stati membri, la
cui durata non sia superiore a tre mesi su un periodo di sei mesi dalla data
di primo ingresso nel territorio degli Stati membri;  
  
---|---  
  
b)

|

del transito nelle zone internazionali degli aeroporti degli Stati membri;  
  
---|---  
  
(…)

4)

|

“visto con validità territoriale limitata”: visto valido per il territorio di
uno o più Stati membri ma non per tutti gli Stati membri;  
  
---|---  
  
(…)».  
  
10

|

L’articolo 25 di detto regolamento, intitolato «Rilascio di un visto con
validità territoriale limitata», dispone ai suoi paragrafi 1-3:

«1. I visti con validità territoriale limitata sono rilasciati eccezionalmente
nei seguenti casi:

|

a)

|

quando, per motivi umanitari o di interesse nazionale o in virtù di obblighi
internazionali, lo Stato membro interessato ritiene necessario:

|

i)

|

derogare al principio dell’adempimento delle condizioni d’ingresso di cui
all’articolo 5, paragrafo 1, lettere a), c), d) ed e), del [regolamento n.
562/2006];  
  
---|---  
  
ii)

|

rilasciare un visto nonostante l’opposizione al rilascio di un visto uniforme
manifestata dallo Stato membro consultato a norma dell’articolo 22; oppure  
  
---|---  
  
iii)

|

rilasciare un visto per motivi di urgenza benché non abbia avuto luogo la
consultazione preliminare a norma dell’articolo 22;  
  
---|---  
  
ovvero  
  
b)

|

quando, per motivi ritenuti giustificati dal consolato, viene rilasciato un
nuovo visto per un soggiorno durante un semestre nel corso del quale il
richiedente ha già utilizzato un visto uniforme o un visto con validità
territoriale limitata per un soggiorno di tre mesi.  
  
---|---  
  
2\. Un visto con validità territoriale limitata è valido per il territorio
dello Stato membro di rilascio. In via eccezionale può essere valido per il
territorio di più Stati membri, fatto salvo il consenso di ciascuno degli
Stati membri interessati.

3\. Se il richiedente possiede un documento di viaggio non riconosciuto da uno
o più Stati membri, ma non tutti, è rilasciato un visto valido per il
territorio d[i tali] Stati (…). Nel caso in cui lo Stato membro di rilascio
non riconosca il documento di viaggio del richiedente, il visto rilasciato è
valido solo per quello Stato membro».  
  
La normativa francese

11

|

L’articolo L. 311-4 del codice sull’ingresso e sul soggiorno degli stranieri
nonché sul diritto d’asilo è così formulato:

«Il possesso della ricevuta di una domanda di rilascio o di rinnovo di un
permesso di soggiorno, della ricevuta di una domanda d’asilo, o di un permesso
di soggiorno provvisorio autorizza la presenza del cittadino straniero in
Francia, senza pregiudicare la decisione definitiva che sarà adottata in
merito al suo diritto di soggiorno (…)».  
  
---|---  
  
12

|

La circolare del 21 settembre 2009 prevede in particolare quanto segue:

«Il [regolamento n. 562/2006] (…) impone, in applicazione dei suoi articoli
[5, paragrafo 1, lettera b)], 7 e 13, di accertare che le condizioni
d’ingresso nello spazio Schengen dei cittadini dei paesi terzi soggetti
all’obbligo del visto siano soddisfatte. Tali condizioni sono il possesso di
un visto o di un “permesso di soggiorno in corso di validità”.

Dalla definizione di permesso di soggiorno contenuta all’articolo 2, [punto]
15, del [regolamento n. 562/2006] emerge che tale nozione comprende l’insieme
dei permessi che autorizzano il soggiorno nel territorio nazionale di uno
Stato membro nonché il rientro nel suo territorio, ad eccezione dei permessi
temporanei rilasciati in attesa dell’esame di una prima domanda di permesso o
di una domanda d’asilo.

Il Conseil d’État ha inoltre considerato (…) che un cittadino straniero
titolare di un permesso che lo autorizza a soggiornare in Francia, anche se
provvisoriamente, può uscire e rientrare nel territorio nazionale, fintantoché
tale permesso non sia scaduto e senza dover richiedere un visto.

Risulta dalla lettura combinata delle disposizioni del [regolamento n.
562/2006] e dalla giurisprudenza del Conseil d’État quanto segue:

|

1)

|

consentono al loro titolare di rientrare liberamente nello spazio Schengen:

|

a)

|

l’insieme dei permessi di soggiorno provvisori (con l’unica eccezione dei
permessi di soggiorno rilasciati in attesa dell’esame di una domanda d’asilo);  
  
---|---  
  
b)

|

le ricevute di domanda di rinnovo di permesso di soggiorno.  
  
---|---  
  
Tali elementi devono essere comunicati, in applicazione dell’articolo 34 del
[regolamento n. 562/2006], dalla Francia alla Commissione europea al fine
d’informare gli altri Stati membri dello spazio Schengen.  
  
2)

|

non consentono al loro titolare di rientrare liberamente nello spazio
Schengen, in applicazione dell’eccezione prevista dall’articolo 2, [punto] 15,
del [regolamento n. 562/2006]:

|

a)

|

i permessi di soggiorno rilasciati in attesa dell’esame di una domanda
d’asilo;  
  
---|---  
  
b)

|

le ricevute di prima domanda di permesso di soggiorno o di domanda d’asilo.  
  
---|---  
  
I cittadini di paesi terzi soggetti a visto e che saranno usciti dal
territorio francese in possesso di un permesso di soggiorno provvisorio
rilasciato in attesa dell’esame di una domanda d’asilo oppure di una ricevuta
di domanda rilasciata nel medesimo ambito, o ancora di una ricevuta di prima
domanda di permesso di soggiorno possono pertanto rientrare nello spazio
Schengen soltanto ove in possesso di un visto.

La regola in tale settore è il possesso di un visto consolare di ritorno.

Tale regola non osta tuttavia, in alcune ipotesi eccezionali, all’esercizio da
parte dell’autorità prefettizia del suo potere discrezionale in relazione a
situazioni individuali per rilasciare, a titolo di agevolazione, un visto di
ritorno prefettizio (…). Le ipotesi eccezionali di rilascio di tale visto
possono riguardare, previa presentazione degli opportuni documenti
giustificativi, i casi di forza maggiore, i viaggiatori per motivi di lavoro,
i tirocinanti, i casi umanitari, gli studenti durante i periodi di vacanza
scolastica o universitaria.

Si deve tuttavia ricordare che, ad eccezione del visto di ritorno prefettizio
rilasciato ai cittadini stranieri minori, che è stato oggetto di notifica alla
Commissione europea ([Gazzetta ufficiale dell’Unione europea] del 1o marzo
2008), il visto di ritorno prefettizio consente normalmente l’attraversamento
delle frontiere esterne dello spazio Schengen soltanto da un punto d’ingresso
francese.

(…)».  
  
13

|

Detta circolare ha invitato i prefetti a «richiamare l’attenzione dei
cittadini di paesi terzi, qualora [i loro] servizi li facciano entrare in
possesso di un permesso rientrante nell’eccezione prevista dall’articolo 2,
[punto 15], del [regolamento n. 562/2006] (ricevuta di domanda d’asilo o di
prima domanda di permesso di soggiorno, [permesso di soggiorno provvisorio]
rilasciata in attesa dell’esame di una domanda d’asilo), sul fatto che tali
documenti non consentono di rientrare nello spazio Schengen e che in caso di
uscita dal territorio, il rientro degli interessati sarà subordinato
all’ottenimento, a norma del diritto ordinario, di un visto presso le autorità
consolari».  
  
---|---  
  
Procedimento principale e questioni pregiudiziali

14

|

Il 28 settembre 2009, l’ANAFE ha proposto un ricorso dinanzi al Conseil d’État
diretto all’annullamento della circolare del 21 settembre 2009, segnatamente
nella parte in cui quest’ultima dispone che i prefetti neghino il rientro, in
assenza di visto, nel territorio francese dei cittadini di paesi terzi
titolari di ricevute di prima domanda di permesso di soggiorno e di domanda
d’asilo.  
  
---|---  
  
15

|

Nel suo ricorso, l’ANAFE sostiene che detta circolare non si limita a trarre
le conseguenze del regolamento n. 562/2006, ma integra le disposizioni di
quest’ultimo. Inoltre, tale associazione deduce che detta circolare viola i
principi di certezza del diritto e di tutela del legittimo affidamento,
giacché essa è immediatamente applicabile e priva i cittadini di paesi terzi
che sono usciti dal territorio francese del diritto di rientrare in Francia
senza dover richiedere un visto, come essi potevano legittimamente aspettarsi
in forza della prassi amministrativa anteriore.  
  
---|---  
  
16

|

Il Conseil d’État rileva innanzitutto che, da un lato, le condizioni di cui
all’articolo 5 del regolamento n. 562/2006 sono espressamente previste per
l’ingresso nell’insieme del territorio degli Stati membri, e non per il
rientro nel solo territorio dello Stato membro che ha rilasciato il permesso
di soggiorno provvisorio per un soggiorno che non ecceda i tre mesi, ma che,
dall’altro, diverse disposizioni del medesimo regolamento, tra le quali figura
in particolare l’articolo 5, paragrafo 4, lettera c), autorizzano il rilascio
di permessi d’ingresso limitati al territorio dello Stato membro che li
concede.  
  
---|---  
  
17

|

Il Conseil d’État si chiede inoltre se il divieto previsto dall’articolo 13 di
detto regolamento si applichi del pari qualora il rientro nel territorio dello
Stato membro che ha rilasciato il permesso di soggiorno temporaneo non
necessiti né ingresso, né transito, né soggiorno nel territorio degli altri
Stati membri. Nel caso in cui tale questione sia risolta affermativamente,
esso cerca di accertare a quali condizioni un visto di ritorno possa essere
concesso da uno Stato membro al cittadino di un paese terzo e, segnatamente,
se un visto siffatto possa limitare l’ingresso ai soli punti del territorio
nazionale.  
  
---|---  
  
18

|

Infine, il Conseil d’État chiede se il regolamento n. 562/2006 escluda
qualunque possibilità d’ingresso nel territorio degli Stati membri per i
cittadini di paesi terzi che sono titolari soltanto di un permesso di
soggiorno temporaneo rilasciato in attesa dell’esame di una prima domanda di
permesso di soggiorno o di una domanda d’asilo, contrariamente a quanto
avrebbero consentito le disposizioni della CAAS, nella versione precedente a
quella modificata da questo stesso regolamento, nel qual caso si solleverebbe
la questione di accertare se i principi della certezza del diritto e del
legittimo affidamento non imponessero fossero previste misure transitorie per
simili cittadini, che avessero lasciato il territorio francese quand’erano
titolari soltanto di un simile permesso di soggiorno temporaneo e
desiderassero rientrarvi dopo l’entrata in vigore di detto regolamento.  
  
---|---  
  
19

|

Nutrendo dubbi sull’interpretazione del regolamento n. 562/2006, e
segnatamente dei suoi articoli 13 e 5, paragrafo 4, lettera a), il Conseil
d’État ha deciso di sospendere il procedimento e di sottoporre alla Corte le
seguenti questioni pregiudiziali:

|

«1)

|

Se l’articolo 13 del regolamento [n. 562/2006] sia applicabile al cittadino di
un paese terzo che rientri nel territorio dello Stato membro che gli ha
rilasciato un permesso di soggiorno temporaneo, qualora tale rientro non
richieda né ingresso, né transito, né soggiorno nel territorio degli altri
Stati membri.  
  
---|---  
  
2)

|

Quali siano le condizioni in base alle quali uno Stato membro possa rilasciare
a cittadini di paesi terzi un “visto di ritorno” ai sensi dell’articolo 5,
paragrafo 4, lettera a), del medesimo regolamento e, in particolare, se un
tale visto possa limitare l’ingresso ai soli punti del territorio nazionale.  
  
---|---  
  
3)

|

Se, nella misura in cui il regolamento [n. 562/2006] esclude ogni possibilità
d’ingresso nel territorio degli Stati membri ai cittadini di paesi terzi che
siano in possesso soltanto di un permesso di soggiorno temporaneo rilasciato
in attesa dell’esame di una prima domanda di permesso di soggiorno o di una
domanda d’asilo, contrariamente a quanto consentivano le disposizioni della
[CAAS], nella versione precedente a quella modificata dal regolamento [n.
562/2006], i principi della certezza del diritto e del legittimo affidamento
imponessero di prevedere misure transitorie per i cittadini di paesi terzi che
avessero lasciato il territorio quando erano in possesso soltanto di un
permesso di soggiorno temporaneo rilasciato in attesa dell’esame di una prima
domanda di permesso di soggiorno o di una domanda d’asilo, e che desiderassero
ritornarvi successivamente all’entrata in vigore del regolamento [n.
562/2006]».  
  
---|---  
  
Sulle questioni pregiudiziali

Sulla prima questione

20

|

Con la prima questione, il giudice del rinvio chiede in sostanza se le norme
sul respingimento dei cittadini di paesi terzi dettate dall’articolo 13 del
regolamento n. 562/2006 siano applicabili anche ai cittadini di paesi terzi
soggetti all’obbligo del visto, i quali intendano rientrare nel territorio
dello Stato membro che ha loro rilasciato un permesso di soggiorno temporaneo,
qualora il rientro nel territorio di quest’ultimo possa effettuarsi senza
entrare nel territorio degli altri Stati membri.  
  
---|---  
  
21

|

Secondo l’ANAFE, il combinato disposto degli articoli 5 e 13 del regolamento
n. 562/2006 deve essere interpretato nel senso che l’ingresso nel territorio
di uno Stato membro, basato su un permesso di soggiorno temporaneo, può essere
rifiutato soltanto se il cittadino di un paese terzo richieda l’ingresso in
vista di un soggiorno di breve durata e se la domanda è effettuata alla
frontiera di uno Stato membro diverso da quello che ha rilasciato il documento
di soggiorno, del quale l’interessato è titolare.  
  
---|---  
  
22

|

Secondo i governi francese e belga, nonché la Commissione, al contrario
l’articolo 13 del regolamento n. 562/2006 si applica altresì ai cittadini di
paesi terzi, il cui rientro nel territorio dello Stato membro che ha
rilasciato loro un permesso di soggiorno temporaneo non richieda né ingresso,
né transito, né soggiorno nel territorio degli altri Stati membri.  
  
---|---  
  
23

|

Come indicato dal suo articolo 1, il regolamento n. 562/2006 ha per «[o]ggetto
e principi» di sviluppare l’Unione quale spazio comune di libertà di
circolazione senza frontiere interne e di stabilire a tal fine le norme
applicabili al controllo delle persone che attraversano le frontiere esterne
degli Stati membri dell’Unione.  
  
---|---  
  
24

|

Ai sensi del sesto considerando del medesimo regolamento, «[i]l controllo
d[elle] frontier[e esterne degli Stati membri] è nell’interesse non solo dello
Stato membro alle cui frontiere esterne viene effettuato, ma di tutti gli
Stati membri che hanno abolito il controllo di frontiera interno».  
  
---|---  
  
25

|

Detto regolamento s’inserisce nel contesto più generale di uno spazio di
libertà, sicurezza e giustizia senza frontiere interne, in cui è assicurata la
libera circolazione delle persone insieme a misure appropriate per quanto
concerne i controlli alle frontiere esterne, l’asilo, l’immigrazione, nonché
la prevenzione della criminalità e la lotta contro quest’ultima (articolo 3,
paragrafo 2, TUE). L’articolo 67, paragrafo 2, prima frase, TFUE precisa che
l’Unione «garantisce che non vi siano controlli sulle persone alle frontiere
interne e sviluppa una politica comune in materia di asilo, immigrazione e
controllo delle frontiere esterne, fondata sulla solidarietà tra Stati membri
ed equa nei confronti dei cittadini dei paesi terzi».  
  
---|---  
  
26

|

Il meccanismo attuato dall’accordo di Schengen si basa conseguentemente sul
rispetto delle norme armonizzate di controllo alle frontiere esterne e,
eventualmente, sul rigoroso rispetto delle condizioni d’ingresso dei cittadini
dei paesi terzi nel territorio degli Stati aderenti a detto accordo, sancite
dal regolamento n. 562/2006. Infatti, ogni Stato membro il cui territorio è
compreso nello spazio Schengen deve poter contare sull’efficacia e sul rigore
dei controlli effettuati da qualunque altro Stato di tale spazio. Controlli
siffatti sono agevolati da un insieme di norme che consentono, in particolare,
il riconoscimento dei visti e degli altri permessi di soggiorno di breve
durata.  
  
---|---  
  
27

|

L’articolo 5 del regolamento n. 562/2006 disciplina le condizioni d’ingresso
dei cittadini dei paesi terzi. Risulta dalle disposizioni di tale articolo 5,
paragrafi 1, lettera b), e 4, lettera a), che il possesso di un permesso di
soggiorno rilasciato da uno Stato membro al cittadino di un paese terzo
consente a quest’ultimo di entrare e di circolare nello spazio Schengen, di
uscire da tale spazio e di rientrarvi senza dover ricorrere alla formalità del
visto.  
  
---|---  
  
28

|

Si deve rilevare che la nozione di permesso di soggiorno è definita
all’articolo 2, punto 15, del regolamento n. 562/2006 e che il permesso di
soggiorno temporaneo, rilasciato in attesa dell’esame di una prima domanda di
permesso di soggiorno o di una domanda d’asilo, è espressamente escluso dalla
nozione di permesso di soggiorno ai sensi del citato punto 15, lettera b).  
  
---|---  
  
29

|

I controlli alle frontiere esterne dello spazio Schengen e il respingimento a
tali frontiere esterne sono disciplinati agli articoli 6-13 del regolamento n.
562/2006.  
  
---|---  
  
30

|

A proposito del respingimento, l’articolo 13, paragrafo 1, prima frase, del
regolamento n. 562/2006 contiene la norma generale secondo la quale sono
respinti dallo spazio Schengen i cittadini di paesi terzi che non soddisfino
tutte le condizioni d’ingresso previste dall’articolo 5, paragrafo 1, del
medesimo regolamento, e che non rientrino nelle categorie di persone di cui al
paragrafo 4 di quest’ultimo articolo. Ai sensi della seconda frase di detto
paragrafo 1, tale disposizione non pregiudica l’applicazione di disposizioni
particolari relative al diritto d’asilo e alla protezione internazionale o al
rilascio di visti per soggiorni di lunga durata.  
  
---|---  
  
31

|

L’articolo 13, paragrafi 2-6, del regolamento n. 562/2006 disciplina le
ulteriori modalità del respingimento.  
  
---|---  
  
32

|

Contrariamente a quanto sostiene l’ANAFE, l’articolo 13 del regolamento n.
562/2006 non può essere interpretato nel senso che l’ingresso nello spazio
Schengen del cittadino di un paese terzo il quale presenti un documento di
soggiorno che non corrisponde ad un permesso di soggiorno ai sensi
dell’articolo 2, punto 15, del medesimo regolamento, possa essere rifiutato
unicamente qualora tale ingresso sia richiesto alla frontiera di uno Stato
membro diverso da quello che ha rilasciato il documento di soggiorno e per un
soggiorno di breve durata.  
  
---|---  
  
33

|

Infatti, ai sensi del suo articolo 3, detto regolamento si applica a chiunque
attraversi le frontiere interne o esterne di uno Stato membro dello spazio
Schengen.  
  
---|---  
  
34

|

Ne consegue che le norme che disciplinano il respingimento enunciate
all’articolo 13 del regolamento n. 562/2006 sono destinate ad applicarsi a
qualunque cittadino di un paese terzo che desideri entrare in uno Stato membro
attraversando una frontiera esterna dello spazio Schengen.  
  
---|---  
  
35

|

Pertanto, dal momento che tale regolamento ha abolito le verifiche sulle
persone alle frontiere interne ed ha spostato i controlli frontalieri alle
frontiere esterne di tale spazio, le sue disposizioni relative al
respingimento alle frontiere esterne sono in linea di principio applicabili
all’insieme dei movimenti transfrontalieri di persone, anche se l’ingresso
attraverso le frontiere esterne dello spazio Schengen di uno Stato membro si
effettui soltanto in vista di un soggiorno in quest’ultimo.  
  
---|---  
  
36

|

La circostanza che il cittadino di un paese terzo, sulla base di un permesso
di soggiorno temporaneo rilasciato da uno Stato membro, tenti di rientrare in
quest’ultimo attraverso una frontiera esterna dello spazio Schengen, senza
avere l’intenzione di ottenere l’accesso all’intero spazio di cui trattasi,
non osta pertanto all’applicazione dell’articolo 13 del regolamento n.
562/2006.  
  
---|---  
  
37

|

Tale interpretazione trova conferma nel fatto che l’articolo 13, paragrafo 1,
seconda frase, del regolamento n. 562/2006, il quale si riferisce alla
possibilità di entrare in uno Stato membro in forza delle disposizioni
relative al diritto d’asilo o al rilascio di visti nazionali per soggiorni di
lunga durata, menziona in tal modo forme d’ingresso attraverso le frontiere
esterne dello spazio Schengen di uno Stato membro, finalizzato ad un soggiorno
principale e di lunga durata esclusivamente in quest’ultimo.  
  
---|---  
  
38

|

Quanto alla durata del soggiorno, essa è del pari irrilevante per
l’applicazione dell’articolo 13 del regolamento n. 562/2006. Detta
interpretazione è corroborata dal rinvio, operato dall’articolo 13, paragrafo
1, prima frase, del regolamento n. 562/2006, all’articolo 5 del medesimo
regolamento. Infatti, se tale articolo 13 si riferisce alle condizioni
d’ingresso previste dall’articolo 5, paragrafo 1, che riguardano un soggiorno
non superiore a tre mesi nell’arco di sei mesi, tale disposizione rinvia del
pari alle categorie di persone di cui al paragrafo 4 del medesimo articolo 5,
ovvero le persone titolari di un permesso di soggiorno o di un visto di
ritorno. I titolari di un permesso di soggiorno o di un visto di ritorno che
desiderano rientrare in uno Stato membro per una durata superiore a tre mesi
rientrano quindi nell’ambito di applicazione di detto articolo 13.  
  
---|---  
  
39

|

Dalle considerazioni che precedono risulta che il cittadino di un paese terzo
che sia in possesso di un documento di soggiorno che copre temporaneamente il
suo soggiorno sul territorio di uno Stato membro in attesa di una decisione
sulla sua domanda di soggiorno o sulla sua domanda d’asilo e che lascia il
territorio dello Stato nel quale ha introdotto una domanda di soggiorno o
d’asilo, non può rientrarvi con la sola copertura che il suo documento di
soggiorno provvisorio gli fornisce. Di conseguenza, qualora un tale cittadino
si presenti alle frontiere esterne dello spazio Schengen, le autorità
incaricate del controllo alle frontiere devono, in applicazione dell’articolo
13 del regolamento n. 562/2006, negargli l’ingresso in tale territorio salvo
si ricada in una delle eccezioni previste all’articolo 5, paragrafo 4, di tale
regolamento.  
  
---|---  
  
40

|

Si deve al riguardo ricordare che, ai sensi del suo articolo 3, lettera b), il
regolamento n. 562/2006 si applica senza pregiudizio dei diritti dei rifugiati
e di coloro che richiedono una protezione internazionale, in particolare per
quanto concerne il non respingimento. Di conseguenza, così come sostenuto
dalla Commissione in udienza, tali controlli devono essere effettuati senza
pregiudizio dell’applicazione delle disposizioni a tutela dei richiedenti
asilo, in relazione, in particolare, con il principio di non respingimento.  
  
---|---  
  
41

|

Di conseguenza, si deve rispondere alla prima questione pregiudiziale
dichiarando che le norme sul respingimento dei cittadini di paesi terzi
dettate dall’articolo 13 del regolamento n. 562/2006 sono applicabili anche ai
cittadini di paesi terzi soggetti all’obbligo del visto i quali intendano
rientrare, attraverso le frontiere esterne dello spazio Schengen, nello Stato
membro che ha loro rilasciato un permesso di soggiorno temporaneo, senza
entrare a tal fine nel territorio di un altro Stato membro.  
  
---|---  
  
Sulla seconda questione

42

|

Con la sua seconda questione il giudice del rinvio chiede di chiarire a quali
condizioni uno Stato membro possa rilasciare un visto di ritorno ai sensi
dell’articolo 5, paragrafo 4, lettera a), del regolamento n. 562/2006 e, in
particolare, se un tale visto di ritorno possa limitare l’ingresso nello
spazio Schengen ai soli punti del territorio nazionale dello Stato membro che
l’ha rilasciato.  
  
---|---  
  
43

|

Con tale questione, il giudice del rinvio si riferisce alla disposizione della
circolare del 21 settembre 2009, secondo la quale il visto di ritorno
prefettizio consente in linea di principio unicamente un rientro attraverso le
frontiere francesi esterne dello spazio Schengen.  
  
---|---  
  
44

|

Secondo la Commissione, il visto di ritorno è emesso secondo modalità definite
dagli Stati membri. Giacché, tuttavia, ai sensi dell’articolo 5, paragrafo 4,
lettera a), del regolamento n. 562/2006, il visto di rientro deve consentire
il rientro nello Stato membro che l’ha rilasciato, direttamente oppure
attraverso il transito nel territorio di altri Stati membri, tale visto non
potrebbe limitare il rientro nello spazio Schengen ai soli punti d’ingresso
del territorio nazionale. L’ANAFE, in sostanza, sostiene la medesima tesi.  
  
---|---  
  
45

|

Il governo francese, in udienza, si è allineato alla posizione sostenuta dalla
Commissione, In assenza di qualunque definizione di visto di ritorno nel
regolamento n. 562/2006, nel codice dei visti o nel capitolo 3 della CAAS
relativo ai visti, le condizioni di rilascio del visto di ritorno dovrebbero
essere disciplinate dalla legislazione nazionale degli Stati membri. Un visto
siffatto non potrebbe limitare l’ingresso ai soli punti del territorio
nazionale dello Stato membro che ha rilasciato il visto di ritorno.  
  
---|---  
  
46

|

Si deve rilevare che l’articolo 5, paragrafo 4, lettera a), del regolamento n.
562/2006 riconosce ai cittadini dei paesi terzi che non soddisfano tutte le
condizioni per rientrare nello spazio Schengen, ma sono titolari di un
permesso di soggiorno rilasciato da uno Stato membro o di un visto di ritorno,
il diritto di entrare negli altri Stati membri a fini di transito per
raggiungere il territorio di quello Stato membro che ha rilasciato il permesso
di soggiorno o il visto di ritorno.  
  
---|---  
  
47

|

La nozione di «visto di ritorno» non è definita in detto regolamento.  
  
---|---  
  
48

|

Tale nozione indica un documento rilasciato in uno Stato membro ad una persona
che non è ancora titolare di un permesso di soggiorno, ma che è
temporaneamente autorizzata a soggiornare nel territorio di tale Stato e che
deve lasciare quest’ultimo per una qualunque ragione. Tale documento autorizza
il suo titolare a rientrare nel territorio dello Stato che l’ha rilasciato.  
  
---|---  
  
49

|

Dalle definizioni contenute all’articolo 2 del codice dei visti può desumersi
che il visto di ritorno di cui all’articolo 5, paragrafo 4, lettera a), del
regolamento n. 562/2006 non è un «visto» ai sensi di tale codice.  
  
---|---  
  
50

|

Secondo l’articolo 2, punto 2, del codice dei visti, infatti, per visto si
intende l’autorizzazione rilasciata da uno Stato membro ai fini del transito o
del soggiorno previsto nel territorio degli Stati membri, la cui durata
complessiva non sia superiore a tre mesi su un periodo di sei mesi dalla data
di primo ingresso nel territorio degli Stati membri, ovvero del transito nelle
zone internazionali degli aeroporti degli Stati membri. Orbene, l’articolo 5,
paragrafo 4, lettera a), del regolamento n. 562/2006 disciplina precisamente
le ipotesi in cui il cittadino di un paese terzo non disponga di un visto ai
sensi di detto articolo 2, punto 2.  
  
---|---  
  
51

|

Il «visto di ritorno» ai sensi dell’articolo 5, paragrafo 4, lettera a), del
regolamento n. 562/2006 a sua volta non costituisce un «visto con validità
territoriale limitata», definito all’articolo 2, punto 4, del codice del
visti. Se il legislatore europeo avesse avuto l’intenzione di attribuire una
simile portata al visto di ritorno, esso sarebbe ricorso alla nozione di visto
con validità territoriale limitata nel citato articolo 5, paragrafo 4, lettera
a), in quanto tale categoria di visti era già disciplinata dall’articolo 16
della CAAS ed era espressamente individuata al punto 2, intitolato
«Classificazione e definizione dei visti», dell’Istruzione consolare comune
diretta alle rappresentanze diplomatiche e consolari di prima categoria delle
parti contraenti dell’accordo di Schengen (GU 2002, C 313, pag. 1), adottata
nell’ambito della cooperazione Schengen.  
  
---|---  
  
52

|

Ne consegue che il visto di ritorno di cui all’articolo 5, paragrafo 4,
lettera a), del regolamento n. 562/2006 costituisce un’autorizzazione di uno
Stato membro che può essere rilasciata ad un cittadino di un paese terzo che
non è in possesso né di un permesso di soggiorno, né di un visto, né di un
visto con validità territoriale limitata ai sensi del codice dei visti, che
gli consente di lasciare questo Stato membro per un determinato scopo per
rientrare successivamente in questo stesso Stato.  
  
---|---  
  
53

|

Se le condizioni di rilascio di una siffatta autorizzazione nazionale di
ritorno non sono definite dal regolamento n. 562/2006, risulta tuttavia, come
sostenuto sia dal governo francese sia dalla Commissione, dalla formulazione
stessa dell’articolo 5, paragrafo 4, lettera a), di detto regolamento che il
visto di ritorno deve autorizzare il cittadino di un paese terzo ad entrare a
fini di transito nel territorio degli altri Stati membri, affinché possa
raggiungere il territorio dello Stato membro che ha rilasciato un visto di
ritorno siffatto.  
  
---|---  
  
54

|

Pertanto, per i titolari di un visto di ritorno ai sensi dell’articolo 5,
paragrafo 4, lettera a), del regolamento n. 562/2006, l’ingresso attraverso le
frontiere esterne dello spazio Schengen non può essere limitato ai soli punti
del territorio nazionale dello Stato membro che ha rilasciato un simile visto.  
  
---|---  
  
55

|

La disposizione del regolamento n. 562/2006 che prevede un ingresso limitato
ai soli punti del territorio nazionale di uno Stato membro è l’articolo 5,
paragrafo 4, lettera c), secondo il quale i cittadini di paesi terzi che non
soddisfano una o più delle condizioni di cui al paragrafo 1 possono essere
autorizzati da uno Stato membro ad entrare nel suo territorio per motivi
umanitari o di interesse nazionale o in virtù di obblighi internazionali.  
  
---|---  
  
56

|

Di conseguenza, si deve rispondere alla seconda questione dichiarando che
l’articolo 5, paragrafo 4, lettera a), del regolamento n. 562/2006 deve essere
interpretato nel senso che uno Stato membro che rilascia al cittadino di un
paese terzo un visto di ritorno ai sensi di tale disposizione non può limitare
l’ingresso nello spazio Schengen ai soli punti del suo territorio nazionale.  
  
---|---  
  
Sulla terza questione

57

|

Con la sua terza questione il giudice del rinvio chiede, in sostanza, se i
principi della certezza del diritto e della tutela del legittimo affidamento
imponessero di prevedere misure transitorie per i cittadini di paesi terzi che
avessero lasciato il territorio di uno Stato membro quand’erano in possesso
soltanto di un permesso di soggiorno temporaneo rilasciato in attesa
dell’esame di una prima domanda di permesso di soggiorno o di una domanda
d’asilo, e che desiderassero rientrare sul medesimo territorio successivamente
all’entrata in vigore del regolamento n. 562/2006.  
  
---|---  
  
58

|

Tale questione si pone dal momento che, come risulta dalla risposta alla prima
questione, il regolamento n. 562/2006 vieta il ritorno nel territorio degli
Stati membri ai cittadini di paesi terzi soggetti all’obbligo del visto i
quali siano in possesso soltanto di un permesso di soggiorno temporaneo,
rilasciato in attesa dell’esame di una prima domanda di permesso di soggiorno
o di una domanda d’asilo.  
  
---|---  
  
59

|

Risulta dall’ordinanza di rinvio che, prima dell’adozione della circolare del
21 settembre 2009, in Francia si era formata una prassi amministrativa in base
alla quale i cittadini di paesi terzi soggetti all’obbligo del visto, che
erano in possesso soltanto di un permesso di soggiorno temporaneo rilasciato
in attesa dell’esame di una prima domanda di permesso di soggiorno o di una
domanda d’asilo, potevano lasciare il territorio nazionale e successivamente
ritornarvi attraverso le frontiere esterne dello spazio Schengen fintantoché
tale permesso non fosse scaduto. Tale circolare intendeva porre fine a tale
prassi senza prevedere un periodo transitorio, sicché i cittadini di paesi
terzi soggetti all’obbligo del visto che prima dell’adozione della circolare
avevano lasciato il territorio francese con un simile permesso di soggiorno
temporaneo, non potevano più rientrare nello spazio Schengen senza aver
ottenuto un visto o un qualsiasi altro documento che li autorizzasse ad
entrare in tale territorio.  
  
---|---  
  
60

|

Il governo francese ritiene che i principi della certezza del diritto e della
tutela del legittimo affidamento non imponessero la previsione di misure
transitorie per i cittadini di paesi terzi che fossero usciti dal territorio
di uno Stato membro quand’erano in possesso soltanto di un permesso di
soggiorno temporaneo e che desiderassero ritornarvi successivamente
all’entrata in vigore del regolamento n. 562/2006.  
  
---|---  
  
61

|

Il governo belga e la Commissione sostengono che il regolamento n. 562/2006
non ha modificato significativamente le disposizioni del diritto dell’Unione
concernenti l’ingresso di cittadini di paesi terzi in possesso soltanto di un
permesso di soggiorno temporaneo, rilasciato in attesa dell’esame di una prima
domanda di permesso di soggiorno o di una domanda d’asilo. La CAAS non avrebbe
mai permesso l’attraversamento delle frontiere esterne dello spazio Schengen
né la libera circolazione al suo interno sulla base di un permesso di
soggiorno temporaneo, rilasciato in attesa dell’esame di una prima domanda di
permesso di soggiorno o di una domanda d’asilo. L’entrata in vigore di detto
regolamento non avrebbe pertanto modificato alcunché al riguardo. Secondo la
Commissione, pertanto, i problemi collegati all’interpretazione del diritto
dell’Unione precedentemente all’adozione della circolare del 21 settembre 2009
e/o all’applicazione di quest’ultima devono essere risolti sulla scorta delle
norme del diritto nazionale.  
  
---|---  
  
62

|

Per rispondere alla terza questione occorre prima di tutto sottolineare che il
divieto di ritorno sancito in detta circolare è conforme agli obblighi degli
Stati membri che risultano dal regolamento n. 562/2006.  
  
---|---  
  
63

|

Infatti, come si evince già dai punti 27 e 28 della presente sentenza, risulta
dal combinato disposto degli articoli 5, paragrafo 1, 2, punto 15, lettera b),
e 5, paragrafo 4, del medesimo regolamento che permessi di soggiorno
temporanei, rilasciati in attesa dell’esame di una prima domanda di permesso
di soggiorno o di una domanda d’asilo, non possono essere utilizzati per
entrare nello spazio Schengen.  
  
---|---  
  
64

|

Con la circolare del 21 settembre 2009, pertanto, si è voluto precisare che ai
cittadini di paesi terzi soggetti all’obbligo del visto, usciti dal territorio
francese muniti di un simile permesso di soggiorno temporaneo, non può essere
accordato un libero ritorno in Francia attraverso le frontiere esterne dello
spazio Schengen. Dal momento che, in conformità al suo articolo 40, primo
comma, il regolamento n. 562/2006 è entrato in vigore il 13 ottobre 2006,
detta circolare chiarifica la disciplina giuridica vigente, in Francia, a
partire da tale data.  
  
---|---  
  
65

|

Inoltre, alla luce della formulazione della terza questione, si deve rilevare,
con riferimento alle disposizioni applicabili al procedimento principale, che
il regolamento n. 562/2006 non ha apportato alcuna modifica rispetto a quelle
della CAAS.  
  
---|---  
  
66

|

In particolare, come sottolineato dai governi francese e belga nonché dalla
Commissione, i permessi di soggiorno temporanei erano già esclusi dalla
nozione di permesso di soggiorno in forza dell’articolo 1 della CAAS.  
  
---|---  
  
67

|

Infine, allo stesso modo, l’articolo 1, paragrafo 2, lettera a), ii), del
regolamento n. 1030/2002 esclude dalla nozione di permessi di soggiorno i
permessi rilasciati per la durata dell’esame di una domanda d’asilo o di una
domanda di permesso di soggiorno.  
  
---|---  
  
68

|

Come indicato dalla Commissione nelle sue osservazioni scritte, il motivo di
tale esclusione risiede nel fatto che il rilascio di un permesso temporaneo o
di un’autorizzazione di soggiorno provvisoria dimostra che il rispetto delle
condizioni d’ingresso nel territorio dello spazio Schengen, o di attribuzione
dello status di rifugiato, non è stato ancora verificato e che, di
conseguenza, i titolari di simili documenti non sono autorizzati a circolare
in tale spazio e non sono esenti dall’obbligo del visto in caso di ritorno in
quest’ultimo.  
  
---|---  
  
69

|

Si deve parimenti sottolineare che il regolamento n. 562/2006 non esclude
qualunque possibilità per il titolare di un permesso di soggiorno temporaneo,
rilasciato nel contesto di una domanda d’asilo o di una prima domanda di
permesso di soggiorno, di rientrare direttamente nel territorio dello Stato
membro che gli ha rilasciato tale permesso. Infatti, simile possibilità esiste
allorché le condizioni di cui all’articolo 5, paragrafo 4, lettera a), del
medesimo regolamento sono soddisfatte.  
  
---|---  
  
70

|

Come rilevato dall’avvocato generale al paragrafo 55 delle sue conclusioni, la
circostanza che cittadini di paesi terzi soggetti all’obbligo del visto
abbiano lasciato il territorio francese attraverso una frontiera esterna di
Schengen poco prima dell’adozione della circolare del 21 settembre 2009,
pensando di poter rientrare in Francia senza essere in possesso di un visto
conformemente ad una prassi amministrativa anteriore, contraria al diritto
dell’Unione, non può essere efficacemente invocata per contestare le
pertinenti disposizioni del regolamento n. 562/2006 alla luce dei principi
della certezza del diritto e della tutela del legittimo affidamento.  
  
---|---  
  
71

|

Al riguardo, si deve rammentare innanzitutto che, conformemente all’articolo
288, secondo comma, TFUE, i regolamenti sono obbligatori in tutti i loro
elementi e sono direttamente applicabili in ciascuno Stato membro.  
  
---|---  
  
72

|

La diretta applicabilità di un regolamento implica che la sua entrata in
vigore e la sua applicazione in favore o a carico dei soggetti giuridici si
realizzino senza alcun provvedimento di ricezione nel diritto nazionale (v.,
segnatamente, sentenze del 10 ottobre 1973, Variola, 34/73, Racc. pag. 981,
punto 10, nonché del 14 luglio 2011, Bureau national interprofessionnel du
Cognac, C-4/10 e C-27/10, Racc. pag. I-6131, punto 66), salvo che il
regolamento di cui trattasi lasci agli Stati membri il compito di adottare
essi stessi i provvedimenti legislativi, regolamentari, amministrativi e
finanziari necessari affinché le disposizioni del regolamento stesso possano
essere effettivamente applicate (v., in tal senso, sentenza del 30 novembre
1978, Bussone, 31/78, Racc. pag. 2429, punto 32).  
  
---|---  
  
73

|

Inoltre, in forza del principio del primato del diritto dell’Unione, le
disposizioni del Trattato FUE e gli atti delle istituzioni direttamente
applicabili hanno l’effetto, nei loro rapporti con il diritto interno degli
Stati membri, di rendere ipso iure inapplicabile, per il fatto stesso della
loro entrata in vigore, qualsiasi disposizione contrastante della legislazione
nazionale (sentenze del 9 marzo 1978, Simmenthal, 106/77, Racc. pag. 629,
punto 17; del 19 giugno 1990, Factortame e a., C-213/89, Racc. pag. I-2433,
punto 18, nonché dell’8 settembre 2010, Winner Wetten, C-409/06, Racc. pag.
I-8015, punto 53).  
  
---|---  
  
74

|

Secondo costante giurisprudenza della Corte, il giudice nazionale incaricato
di applicare, nell’ambito della propria competenza, le norme di diritto
dell’Unione ha l’obbligo di garantire la piena efficacia di tali norme,
disapplicando all’occorrenza, di propria iniziativa, qualsiasi disposizione
contrastante della legislazione nazionale (v., segnatamente, sentenze
Simmenthal, cit., punti 21-24, e del 18 luglio 2007, Lucchini, C-119/05, Racc.
pag. I-6199, punto 61).  
  
---|---  
  
75

|

La Corte ha altresì precisato che, da un lato, sono soggetti al rispetto di
siffatto primato tutti gli organi dell’amministrazione, compresi gli enti
territoriali, nei confronti dei quali i privati sono pertanto legittimati a
far valere simili norme del diritto dell’Unione e, dall’altro, tra le
disposizioni di diritto interno in contrasto con dette norme possono figurare
disposizioni legislative oppure amministrative (v. sentenza del 29 aprile
1999, Ciola, C-224/97, Racc. pag. I-2517, punti 30 e 31 e giurisprudenza ivi
citata).  
  
---|---  
  
76

|

Peraltro, occorre ricordare che il principio della certezza del diritto, che
costituisce un principio generale del diritto dell’Unione, impone che la
normativa di quest’ultima sia chiara e precisa e che la sua applicazione sia
prevedibile per gli interessati (ordinanza dell’8 novembre 2007, Fratelli
Martini e Cargill, C-421/06, punto 56; nello stesso senso, v. sentenza del 21
luglio 2011, Alcoa Trasformazioni/Commissione, C-194/09 P, Racc. pag. I-6311,
punto 71 e giurisprudenza ivi citata).  
  
---|---  
  
77

|

Le disposizioni del regolamento n. 562/2006 sulle condizioni di ritorno in uno
Stato membro dello spazio Schengen sulla base di permessi di soggiorno
temporanei, rilasciati in attesa dell’esame di una prima domanda di permesso
di soggiorno o di una domanda d’asilo, soddisfano i requisiti di certezza e di
prevedibilità. Infatti, come rilevato al punto 28 della presente sentenza, dal
combinato disposto degli articoli 5, paragrafo 1, 2, punto 15, lettera b), e
5, paragrafo 4, del regolamento n. 562/2006 risulta che siffatto permesso di
soggiorno temporaneo non autorizza a rientrare nello spazio Schengen. Occorre
inoltre sottolineare che tale regolamento è stato pubblicato nella Gazzetta
ufficiale dell’Unione europea il 13 aprile 2006, quindi sei mesi prima della
data della sua entrata in vigore, sicché era assicurata la prevedibilità delle
norme destinate ad applicarsi a partire da tale data.  
  
---|---  
  
78

|

Per quanto riguarda il principio della tutela del legittimo affidamento, si
deve rilevare che esso può essere invocato nei confronti di una normativa
dell’Unione soltanto allorché si è precedentemente determinata una situazione
tale da generare un legittimo affidamento a livello di Unione, ovvero ad opera
di un’istituzione di quest’ultima (v., in tal senso, sentenze del 15 febbraio
1996, Duff e a., C-63/93, Racc. pag. I-569, punto 20, nonché del 6 marzo 2003,
Niemann, C-14/01, Racc. pag. I-2279, punto 56).  
  
---|---  
  
79

|

Nel procedimento principale, si deve constatare che non sussiste un precedente
simile comportamento delle istituzioni dell’Unione, che permetta di suscitare
il legittimo affidamento dei cittadini di paesi terzi rispetto alla
possibilità di rientrare nello spazio Schengen senza aver ottenuto un visto di
ritorno. Ad ogni modo, qualora un affidamento siffatto dovesse essere sorto a
favore di tali cittadini soggetti all’obbligo del visto, in possesso soltanto
di permessi di soggiorno temporanei che non consentivano un simile ritorno,
ciò si dovrebbe imputare alla sussistenza di una prassi amministrativa
francese contraria al diritto dell’Unione.  
  
---|---  
  
80

|

Orbene, una tale prassi amministrativa nazionale contraria al diritto
dell’Unione non può fondare alcun legittimo affidamento nei cittadini di paesi
terzi sulla possibilità di continuare a beneficiare di tale prassi.  
  
---|---  
  
81

|

Infatti, secondo una giurisprudenza costante della Corte, la prassi di uno
Stato membro non conforme alla normativa dell’Unione non può dare luogo ad un
legittimo affidamento in capo ad un soggetto dell’ordinamento che beneficia
della situazione così creatasi (v., in tal senso, sentenze del 15 dicembre
1982, Maizena, 5/82, Racc. pag. 4601, punto 22, nonché del 1o aprile 1993,
Lageder e a., da C-31/91 a C-44/91, Racc. pag. I-1761, punto 34). Ne consegue
che il comportamento di un’autorità nazionale incaricata di applicare il
diritto dell’Unione che sia in contrasto con quest’ultimo non può fondare, in
capo ad un privato, un legittimo affidamento sul godimento di un trattamento
contrastante col diritto dell’Unione [v. sentenza del 7 aprile 2011, Sony
Supply Chain Solutions (Europe), C-153/10, Racc. pag. I-2775, punto 47 e
giurisprudenza ivi citata].  
  
---|---  
  
82

|

Risulta dalle considerazioni che precedono che l’esame della terza questione
non ha rilevato elementi che consentano di concludere per una violazione dei
principi della certezza del diritto e della tutela del legittimo affidamento,
in relazione all’entrata in vigore del regolamento n. 562/2006.  
  
---|---  
  
83

|

Si deve rispondere alla terza questione dichiarando che i principi della
certezza del diritto e della tutela del legittimo affidamento non imponevano
di prevedere misure transitorie per i cittadini di paesi terzi che avessero
lasciato il territorio di uno Stato membro quand’erano in possesso soltanto di
un permesso di soggiorno temporaneo, rilasciato in attesa dell’esame di una
prima domanda di permesso di soggiorno o di una domanda d’asilo, e che
desiderassero rientrare nel medesimo territorio successivamente all’entrata in
vigore del regolamento n. 562/2006.  
  
---|---  
  
Sulle spese

84

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|  |

1)

|

Le norme sul respingimento dei cittadini di paesi terzi dettate dall’articolo
13 del regolamento (CE) n. 562/2006 del Parlamento europeo e del Consiglio,
del 15 marzo 2006, che istituisce un codice comunitario relativo al regime di
attraversamento delle frontiere da parte delle persone (codice frontiere
Schengen), come modificato dal regolamento (CE) n. 81/2009 del Parlamento
europeo e del Consiglio, del 14 gennaio 2009, sono applicabili anche ai
cittadini di paesi terzi soggetti all’obbligo del visto i quali intendano
rientrare, attraverso le frontiere esterne dello spazio Schengen, nello Stato
membro che ha loro rilasciato un permesso di soggiorno temporaneo, senza
entrare a tal fine nel territorio di un altro Stato membro.  
  
---|---  
|  |

2)

|

L’articolo 5, paragrafo 4, lettera a), del regolamento n. 562/2006, come
modificato dal regolamento n. 81/2009, deve essere interpretato nel senso che
uno Stato membro che rilascia al cittadino di un paese terzo un visto di
ritorno ai sensi di tale disposizione non può limitare l’ingresso nello spazio
Schengen ai soli punti del suo territorio nazionale.  
  
---|---  
|  |

3)

|

I principi della certezza del diritto e della tutela del legittimo affidamento
non imponevano di prevedere misure transitorie per i cittadini di paesi terzi
che avessero lasciato il territorio di uno Stato membro quand’erano in
possesso soltanto di un permesso di soggiorno temporaneo rilasciato in attesa
dell’esame di una prima domanda di permesso di soggiorno o di una domanda
d’asilo, e che desiderassero rientrare nel medesimo territorio successivamente
all’entrata in vigore del regolamento n. 562/2006, come modificato dal
regolamento n. 81/2009.  
  
---|---  
|

Firme  
  
---|---  
  
* * *

( *1 ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

