

SENTENZA DELLA CORTE (Grande Sezione)

5 giugno 2012 ( *1 )

«Politica agricola comune — Regime di pagamento unico per superficie —
Regolamento (CE) n. 1973/2004 — Articolo 138, paragrafo 1 — Esclusione
dall’aiuto nel caso di inesatta dichiarazione quanto all’estensione della
superficie — Natura amministrativa o penale di tale sanzione — Divieto di
cumulo delle sanzioni penali — Principio del ne bis in idem»

Nella causa C-489/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Sąd Najwyższy (Polonia) con decisione del
27 settembre 2010, pervenuta in cancelleria il 12 ottobre 2010, nel
procedimento penale a carico di

Łukasz Marcin Bonda,

LA CORTE (Grande Sezione),

composta dal sig. V. Skouris, presidente, dai sigg. A. Tizzano, J.N. Cunha
Rodrigues, K. Lenaerts, J.-C. Bonichot e dalla sig.ra A. Prechal, presidenti
di sezione, dal sig. A. Rosas, dalla sig.ra R. Silva de Lapuerta, dai sigg. K.
Schiemann, A. Borg Barthet (relatore), L. Bay Larsen, dalla sig.ra M. Berger e
dal sig. E. Jarašiūnas, giudici,

avvocato generale: sig.ra J. Kokott

cancelliere: sig.ra K. Sztranc-Sławiczek, amministratore

vista la fase scritta del procedimento e in seguito all’udienza del 4 ottobre
2011,

considerate le osservazioni presentate:

—

|

per M. Bonda, da J. Markowicz, adwokat;  
  
---|---  
  
—

|

per il governo polacco, da M. Szpunar, D. Krawczyk e B. Majczyna, in qualità
di agenti;  
  
---|---  
  
—

|

per il governo austriaco, da C. Pesendorfer, in qualità di agente;  
  
---|---  
  
—

|

per la Commissione europea, da A. Bouquet e da A. Szmytkowska, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 15
dicembre 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
138, paragrafo 1, del regolamento (CE) n. 1973/2004 della Commissione, del 29
ottobre 2004, recante modalità di applicazione del regolamento (CE) n.
1782/2003 del Consiglio per quanto riguarda i regimi di sostegno di cui ai
titoli IV e IV bis di detto regolamento e l’uso di superfici ritirate dalla
produzione allo scopo di ottenere materie prime (GU L 345, pag. 1).  
  
---|---  
  
2

|

Tale domanda è stata proposta nell’ambito di un procedimento penale a carico
del sig. Bonda a causa della frode commessa da quest’ultimo nella sua
dichiarazione riguardante la superficie agricola ammissibile al beneficio del
pagamento unico per superficie.  
  
---|---  
  
Contesto normativo

Il diritto internazionale

3

|

Ai sensi dell’articolo 4, paragrafo 1, del Protocollo n. 7 alla Convenzione
europea per la salvaguardia dei diritti dell’uomo e delle libertà
fondamentali, sottoscritta a Strasburgo il 22 novembre 1984 (in prosieguo: il
«Protocollo n. 7»):

«Nessuno può essere perseguito o condannato penalmente dai giudici dello
stesso Stato per un reato per il quale è già stato assolto o condannato a
seguito di una sentenza definitiva conformemente alla legge ed alla procedura
penale di tale Stato».  
  
---|---  
  
Il diritto dell’Unione

Il regolamento (CE, Euratom) n. 2988/95

4

|

Il regolamento (CE, Euratom) n. 2988/95 del Consiglio, del 18 dicembre 1995,
relativo alla tutela degli interessi finanziari delle Comunità (GU L 312, pag.
1), prevede, nei suoi considerando quarto, quinto, nono, decimo e dodicesimo,
quanto segue:

«considerando che l’efficacia di tale lotta contro gli atti lesivi degli
interessi finanziari delle Comunità richiede la predisposizione di un contesto
giuridico comune a tutti i settori contemplati dalle politiche comunitarie;

considerando che le condotte che danno luogo a irregolarità nonché le misure e
sanzioni amministrative relative sono previste in normative settoriali
conformi al presente regolamento;

(…)

considerando che le misure e sanzioni comunitarie adottate nel quadro della
realizzazione degli obiettivi della politica agricola comune costituiscono
parte integrante dei regimi di aiuto; che esse hanno una finalità propria la
quale lascia impregiudicata, sul piano del diritto penale, la valutazione da
parte delle autorità competenti degli Stati membri della condotta degli
operatori economici interessati; che la loro efficacia deve essere garantita
dall’applicazione immediata della norma comunitaria nonché dalla piena
applicazione di tutte le misure comunitarie, giacché l’adozione di misure
conservative non abbia consentito di conseguire tale obiettivo;

considerando che, in virtù dell’esigenza generale di equità e del principio di
proporzionalità, nonché alla luce del principio “ne bis in idem”, occorre
prevedere, nel rispetto dell’“acquis” comunitario e delle disposizioni
previste dalle normative comunitarie specifiche esistenti al momento
dell’entrata in vigore del presente regolamento, adeguate disposizioni per
evitare il cumulo delle sanzioni pecuniarie comunitarie e delle sanzioni
penali nazionali irrogate per gli stessi fatti alla stessa persona;

(…)

considerando che il presente regolamento si applica lasciando impregiudicata
l’applicazione del diritto penale degli Stati membri».  
  
---|---  
  
5

|

L’articolo 1 del citato regolamento dispone quanto segue:

«1. Ai fini della tutela degli interessi finanziari delle Comunità europee è
adottata una normativa generale relativa a dei controlli omogenei e a delle
misure e sanzioni amministrative riguardanti irregolarità relative al diritto
comunitario.

2\. Costituisce irregolarità qualsiasi violazione di una disposizione del
diritto comunitario derivante da un’azione o un’omissione di un operatore
economico che abbia o possa avere come conseguenza un pregiudizio al bilancio
generale delle Comunità o ai bilanci da queste gestite, attraverso la
diminuzione o la soppressione di entrate provenienti da risorse proprie
percepite direttamente per conto delle Comunità, ovvero una spesa indebita».  
  
---|---  
  
6

|

Ai sensi dell’articolo 2 del medesimo regolamento:

«1. I controlli e le misure e sanzioni amministrative sono istituiti solo
qualora risultino necessari per garantire la corretta applicazione del diritto
comunitario. Essi devono avere carattere effettivo, proporzionato e dissuasivo
per assicurare un’adeguata tutela degli interessi finanziari delle Comunità.

2\. Nessuna sanzione amministrativa può essere irrogata se non è stata
prevista da un atto comunitario precedente all’irregolarità. In caso di
successiva modifica delle disposizioni relative a sanzioni amministrative
contenute in una normativa comunitaria si applicano retroattivamente le
disposizioni meno rigorose.

3\. Le disposizioni del diritto comunitario determinano la natura e la portata
delle misure e sanzioni amministrative necessarie alla corretta applicazione
della normativa considerata, in funzione della natura e della gravità
dell’irregolarità, del beneficio concesso o del vantaggio ricevuto e del grado
di responsabilità.

4\. Fatto salvo il diritto comunitario applicabile, le procedure relative
all’applicazione dei controlli, delle misure e sanzioni comunitari sono
disciplinate dal diritto degli Stati membri».  
  
---|---  
  
7

|

L’articolo 4 del regolamento n. 2988/95 sancisce quanto segue:

«1. Ogni irregolarità comporta, in linea generale, la revoca del vantaggio
indebitamente ottenuto:

|

—

|

mediante l’obbligo di versare o rimborsare gli importi dovuti o indebitamente
percetti;  
  
---|---  
  
—

|

mediante la perdita totale o parziale della garanzia costituita a sostegno
della domanda di un vantaggio concesso o al momento della percezione di un
anticipo.  
  
---|---  
  
2\. L’applicazione delle misure di cui al paragrafo 1 è limitata alla revoca
del vantaggio indebitamente ottenuto aumentato, se ciò è previsto, di
interessi che possono essere stabiliti in maniera forfettaria.

3\. Gli atti per i quali si stabilisce che hanno per scopo il conseguimento di
un vantaggio contrario agli obiettivi del diritto comunitario applicabile
nella fattispecie, creando artificialmente le condizioni necessarie per
ottenere detto vantaggio, comportano, a seconda dei casi, il mancato
conseguimento oppure la revoca del vantaggio stesso.

4\. Le misure previste dal presente articolo non sono considerate sanzioni».  
  
8

|

L’articolo 5 del citato regolamento è formulato come segue:

«1. Le irregolarità intenzionali o causate da negligenza possono comportare le
seguenti sanzioni amministrative:

|

a)

|

il pagamento di una sanzione amministrativa;  
  
---|---  
  
b)

|

il versamento di un importo superiore alle somme indebitamente percette o
eluse aumentato, se del caso, di interessi; tale importo complementare,
determinato in base a una percentuale da stabilire nelle pertinenti normative,
non può superare il livello assolutamente necessario a conferirgli carattere
dissuasivo;  
  
---|---  
  
c)

|

la privazione, totale o parziale, di un vantaggio concesso dalla normativa
comunitaria anche se l’operatore ne ha beneficiato indebitamente soltanto in
parte;  
  
---|---  
  
d)

|

l’esclusione o la revoca dell’attribuzione del vantaggio per un periodo
successivo a quello dell’irregolarità;  
  
---|---  
  
e)

|

la revoca temporanea di un’autorizzazione o di un riconoscimento necessari per
poter beneficiare di un regime di aiuti comunitari;  
  
---|---  
  
f)

|

la perdita di una garanzia o cauzione costituita ai fini dell’osservanza delle
condizioni previste da una normativa o la ricostituzione dell’importo di una
garanzia indebitamente liberata;  
  
---|---  
  
g)

|

altre sanzioni, di carattere esclusivamente economico, aventi natura e portata
equivalenti, contemplate dalle normative settoriali adottate dal Consiglio in
funzione delle necessità proprie del settore di cui trattasi e nel rispetto
delle competenze di esecuzione conferite alla Commissione dal Consiglio.  
  
---|---  
  
2\. Fatte salve le disposizioni delle normative settoriali vigenti al momento
dell’entrata in vigore del presente regolamento, le altre irregolarità possono
unicamente dar luogo alle sanzioni non assimilabili ad una sanzione penale
previste al paragrafo 1, purché tali sanzioni siano indispensabili per la
corretta applicazione della normativa».  
  
9

|

L’articolo 6 del regolamento n. 2988/95 così dispone:

«1. Fatte salve le misure e sanzioni amministrative comunitarie adottate sulla
base dei regolamenti settoriali esistenti all’entrata in vigore del presente
regolamento, l’imposizione delle sanzioni pecuniarie, quali le sanzioni
amministrative, può essere sospesa con decisione dell’autorità competente
qualora sia stato avviato, per gli stessi fatti, un procedimento penale contro
la persona interessata. La sospensione del procedimento amministrativo
sospende il termine di prescrizione di cui all’articolo 3.

2\. Se il procedimento penale non è proseguito, riprende corso il procedimento
amministrativo già sospeso.

3\. Allorché il procedimento penale è concluso, riprende corso il procedimento
amministrativo già sospeso purché ciò non sia contrario ai principi generali
del diritto.

4\. Allorché il procedimento amministrativo è ripreso, l’autorità
amministrativa provvede affinché sia irrogata una sanzione almeno equivalente
a quella prevista dalla normativa comunitaria, potendo tener conto di
qualsiasi sanzione irrogata dall’autorità penale per gli stessi fatti alla
stessa persona.

5\. Le disposizioni di cui ai paragrafi da 1 a 4 non si applicano alle
sanzioni pecuniarie che costituiscono parte integrante dei regimi di sostegno
finanziario e possono essere applicate indipendentemente [da] eventuali
sanzioni penali se, e nella misura in cui, non sono assimilabili a tali
sanzioni».  
  
---|---  
  
Il regolamento (CE) n. 1782/2003

10

|

Il regolamento (CE) n. 1782/2003 del Consiglio, del 29 settembre 2003, che
stabilisce norme comuni relative ai regimi di sostegno diretto nell’ambito
della politica agricola comune e istituisce taluni regimi di sostegno a favore
degli agricoltori e che modifica i regolamenti (CEE) n. 2019/93, (CE) n.
1452/2001, (CE) n. 1453/2001, (CE) n. 1454/2001, (CE) n. 1868/94, (CE) n.
1251/1999, (CE) n. 1254/1999, (CE) n. 1673/2000, (CEE) n. 2358/71 e (CE) n.
2529/2001 (GU L 270, pag. 1, e rettifica in GU 2004, L 94, pag. 70), come
modificato dal regolamento (CE) n. 118/2005 della Commissione, del 26 gennaio
2005 (GU L 24, pag. 15; in prosieguo: il «regolamento n. 1782/2003»), enuncia,
al ventunesimo considerando:

«I regimi di sostegno della politica agricola comune prevedono un sostegno
diretto al reddito, in particolare al fine di assicurare un equo tenore di
vita alla popolazione agricola. Tale obiettivo è strettamente connesso al
mantenimento delle zone rurali. Per evitare un’errata attribuzione dei
contributi comunitari, non dovrebbe essere corrisposto alcun pagamento di
sostegno agli agricoltori che hanno creato artificialmente le condizioni
necessarie per ottenere i pagamenti in questione».  
  
---|---  
  
11

|

Ai sensi dell’articolo 24 del regolamento n. 1782/2003:

«1. Fatte salve le riduzioni e le revoche di cui all’articolo 6 del presente
regolamento, qualora si constati che l’agricoltore non soddisfa le condizioni
di ammissibilità per la concessione degli aiuti a norma del presente
regolamento o dell’articolo 2 bis del regolamento (CE) n. 1259/1999, il
pagamento o la parte di pagamento corrisposto o da corrispondere, per il quale
le condizioni di ammissibilità sono state rispettate, viene ridotto o revocato
secondo la procedura di cui all’articolo 144, paragrafo 2 del presente
regolamento.

2\. La percentuale di riduzione è differenziata in funzione della gravità,
della portata, della durata e della frequenza dell’inottemperanza constatata e
le sanzioni possono arrivare fino all’esclusione totale da uno o più regimi di
aiuto ed essere irrogate per uno o più anni civili».  
  
---|---  
  
Il regolamento n. 1973/2004

12

|

Il sessantanovesimo considerando del regolamento n. 1973/2004 enuncia quanto
segue:

«L’articolo 143 ter del regolamento (...) n. 1782/2003 autorizza la Repubblica
ceca, l’Estonia, Cipro, la Lettonia, la Lituania, l’Ungheria, Malta, la
Polonia, la Slovenia e la Slovacchia (i nuovi Stati membri) a sostituire i
pagamenti diretti con un pagamento unico (“regime di pagamento unico per
superficie”). La Repubblica ceca, l’Estonia, Cipro, la Lettonia, la Lituania,
l’Ungheria, la Polonia e la Slovacchia hanno optato per questa possibilità.
Occorre pertanto definire le modalità di applicazione del regime di pagamento
unico per superficie».  
  
---|---  
  
13

|

L’articolo 138 del citato regolamento prevede quanto segue:

«1. Tranne i casi di forza maggiore o le circostanze eccezionali di cui
all’articolo 72 del regolamento (CE) n. 796/2004, qualora, a seguito di un
controllo amministrativo o sul posto, si constati che la differenza tra la
superficie dichiarata e la superficie determinata, ai sensi dell’articolo 2,
punto 22, del regolamento (CE) n. 796/2004, è superiore al 3% ma non superiore
al 30% della superficie determinata, l’importo da concedere nell’ambito del
regime di pagamento unico per superficie è decurtato, per l’anno in causa, del
doppio della differenza rilevata.

Se tale differenza è superiore al 30% della superficie determinata, non è
concesso alcun aiuto per l’anno in causa.

Se la differenza è superiore al 50%, l’agricoltore è escluso ancora una volta
dall’aiuto per un importo corrispondente alla differenza tra la superficie
dichiarata e la superficie determinata. Tale importo è dedotto dai pagamenti
ai quali l’agricoltore ha diritto nell’ambito delle domande che egli
presenterà nei tre anni civili successivi a quello della constatazione.

2\. Qualora le differenze tra la superficie dichiarata e la superficie
determinata siano dovute ad irregolarità commesse intenzionalmente, l’aiuto al
quale l’agricoltore avrebbe avuto diritto non è concesso per l’anno civile in
questione.

Inoltre, se la differenza è superiore al 20% della superficie determinata,
l’agricoltore è escluso ancora una volta dall’aiuto per un importo
corrispondente alla differenza tra la superficie dichiarata e la superficie
determinata. Tale importo è dedotto dai pagamenti ai quali l’agricoltore ha
diritto nell’ambito delle domande che egli presenterà nei tre anni civili
successivi a quello della constatazione.

3\. Per ottenere la superficie determinata ai sensi dell’articolo 2, punto 22,
del regolamento (CE) n. 796/2004, si applicano l’articolo 143 ter, paragrafi 5
e 6, del regolamento (...) n. 1782/2003 e l’articolo 137 del presente
regolamento».  
  
---|---  
  
La normativa polacca

14

|

L’articolo 297, paragrafo 1, della legge del 6 giugno 1997 contenente il
codice penale (ustawa z dnia 6 czerwca 1997 r. – Kodeks karny, Dz. U del 1997,
n. 88, posizione 553), dispone quanto segue:

«È punito con la reclusione da tre mesi a cinque anni chiunque, al fine di
ottenere, per sé o per un terzo, da una banca o da un altro soggetto che
eserciti un’attività economica simile ai sensi di legge, ovvero da un organo o
da un’istituzione che disponga di risorse pubbliche, un credito, un prestito,
una cauzione, una garanzia, una lettera di credito, un’assegnazione, una
sovvenzione, la conferma da parte di una banca dell’obbligo derivante da una
cauzione, da una garanzia o da una prestazione finanziaria simile per uno
scopo economico determinato, un mezzo elettronico di pagamento, o una commessa
pubblica, abbia presentato un documento falso, contraffatto, contenente
affermazioni non veritiere, o ingannevoli, ovvero una dichiarazione scritta
fraudolenta, riguardo a circostanze di rilevanza essenziale per l’ottenimento
dell’aiuto finanziario, il mezzo di pagamento o la commessa succitati».  
  
---|---  
  
15

|

Ai sensi dell’articolo 17, paragrafo 1, punti 7 e 11, della legge del 6 giugno
1997 contenente il codice di procedura penale (ustawa z dnia 6 czerwca 1997 r.
– Kodeks postępowania karnego, Dz. U. del 1997, n. 89, posizione 555; in
prosieguo: il «codice di procedura penale»):

«Il procedimento non viene iniziato o viene concluso qualora sia già stato
avviato, nei casi in cui:

(…)

un procedimento penale sugli stessi fatti e a carico della stessa persona sia
stato definitivamente concluso o sia pendente,

(…)

altre circostanze escludano il procedimento penale.

(…)».  
  
---|---  
  
Causa principale e questione pregiudiziale

16

|

Il 16 maggio 2005 il sig. Bonda ha presentato al Biuro Powiatowe Agencji
Restrukturyzacji i Modernizacji Rolnictwa (Ufficio circondariale dell’Agenzia
per la ristrutturazione e la modernizzazione agricola; in prosieguo:
l’«Ufficio») una domanda intesa alla concessione di un pagamento unico per
superficie per l’anno 2005.  
  
---|---  
  
17

|

In tale domanda, egli aveva effettuato una dichiarazione inesatta quanto
all’estensione della superfice da esso sfruttata a fini agricoli e alle
colture effettuate su tale superfice sovrastimando le superfici destinate
all’agricoltura e indicando 212,78 ettari invece di 113,49 ettari.  
  
---|---  
  
18

|

Il 25 giugno 2006 il direttore dell’Ufficio ha emesso una decisione, sul
fondamento dell’articolo 138, paragrafo 1, del regolamento n. 1973/2004, con
la quale, da un lato, negava al sig. Bonda il beneficio del pagamento unico
per superficie per l’anno 2005 e, dall’altro, gli irrogava una sanzione sotto
forma di perdita del diritto al pagamento unico per superficie, per un importo
corrispondente alla differenza tra la superficie reale e la superficie
dichiarata, per i tre anni successivi a quello in cui era stata presentata la
dichiarazione inesatta.  
  
---|---  
  
19

|

Con sentenza del 14 luglio 2009 il Sąd Rejonowy w Goleniowie (Tribunale
circondariale di Goleniów) ha condannato il sig. Bonda per il reato di frode
in materia di sovvenzioni di cui all’articolo 297, paragrafo 1, della legge
del 6 giugno 1997 contenente il codice penale, in quanto, al fine di ottenere
alcune sovvenzioni, egli aveva dichiarato il falso riguardo a circostanze di
rilevanza essenziale per la concessione di un pagamento unico per superficie.
A tal titolo, il sig. Bonda è stato condannato ad una pena detentiva della
durata di otto mesi con la sospensione condizionale dell’esecuzione per due
anni, nonché ad una pena pecuniaria pari ad un importo giornaliero di PLN 20
per 80 giorni.  
  
---|---  
  
20

|

Il sig Bonda ha impugnato detta sentenza dinanzi al Sąd Okręgowy w Szczecinie
(Tribunale distrettuale di Szczecin), il quale l’ha annullata e ha dichiarato
irricevibile il procedimento penale in quanto era già stata comminata al sig.
Bonda una sanzione amministrativa per gli stessi fatti. Di conseguenza, tale
giudice, in applicazione dell’articolo 17, paragrafo 1, punto 11, del codice
di procedura penale, ha pronunciato il non luogo a procedere e ha posto fine
all’azione penale con decisione del 19 marzo 2010.  
  
---|---  
  
21

|

Il Prokurator Generalny (Procuratore generale) ha impugnato tale decisione con
ricorso per cassazione dinanzi al Sąd Najwyższy (Corte Suprema) sollevando una
violazione flagrante della norma processuale contenuta nel citato articolo 17,
paragrafo 1, punto 11.  
  
---|---  
  
22

|

Secondo il Sąd Najwyższy, anche se è fuor di dubbio che i fatti in relazione
ai quali è stata inflitta al sig. Bonda la misura sanzionatoria di cui
all’articolo 138, paragrafo 1, del regolamento n. 1973/2004 sono identici a
quelli oggetto della condanna penale, tuttavia, poiché è fondata sull’articolo
17, paragrafo 1, punto 11, del codice di procedura penale, la decisione di non
luogo a procedere pronunciata nell’ambito del procedimento penale avviato nei
confronti del sig. Bonda è errata.  
  
---|---  
  
23

|

Il Sąd Najwyższy considera infatti che solo l’articolo 17, paragrafo 1, punto
7, del codice di procedura penale potrebbe costituire un fondamento giuridico
corretto per porre fine al citato procedimento. Di conseguenza occorrerebbe,
per risolvere la controversia principale, determinare se il procedimento
avviato dall’Ufficio possa essere considerato di natura penale ai sensi di
tale disposizione. Il giudice del rinvio precisa a tale proposito che, anche
se un’interpretazione letterale della citata disposizione impone una risposta
negativa a tale questione, detta norma deve essere tuttavia interpretata alla
luce dell’articolo 4, paragrafo 1, del Protocollo n. 7.  
  
---|---  
  
24

|

Pertanto, il Sąd Najwyższy reputa necessario valutare la natura giuridica
della sanzione comminata all’agricoltore a titolo dell’articolo 138, paragrafo
1, del regolamento n. 1973/2004.  
  
---|---  
  
25

|

Ritenendo che la soluzione della controversia portata alla sua cognizione sia
subordinata all’interpretazione del citato articolo 138, il Sąd Najwyższy ha
deciso di sospendere il procedimento e di sottoporre alla Corte la seguente
questione pregiudiziale:

«Quale sia la natura giuridica della sanzione prevista dall’articolo 138 del
regolamento [n. 1973/2004], consistente nell’escludere un agricoltore dai
pagamenti diretti negli anni successivi all’anno civile in cui ha presentato
una falsa dichiarazione quanto [alla] superficie in base alla quale [il
pagamento unico per superficie] è stato richiesto».  
  
---|---  
  
Sulla questione pregiudiziale

26

|

Con la sua questione, il giudice del rinvio chiede, sostanzialmente, se
l’articolo 138, paragrafo 1, del regolamento n. 1973/2004 debba essere
interpretato nel senso che costituiscono sanzioni di natura penale le misure
previste nel secondo e nel terzo comma di tale disposizione, consistenti
nell’escludere un agricoltore dal beneficio dell’aiuto per l’anno a titolo del
quale ha presentato una falsa dichiarazione quanto alla superficie ammissibile
e nel ridurre l’aiuto che avrebbe potuto ottenere a titolo dei tre anni civili
successivi per un importo corrispondente alla differenza tra la superficie
dichiarata e la superficie determinata.  
  
---|---  
  
27

|

In via preliminare, occorre constatare che il Sąd Najwyższy adisce la Corte
sull’interpretazione dell’articolo 138, paragrafo 1, del regolamento n.
1973/2004 in quanto il principio del ne bis in idem, come compare
nell’articolo 17, paragrafo 1, punto 7, del codice di procedura penale, può
essere applicato nell’ambito del procedimento principale unicamente qualora le
misure previste da tale articolo 138, paragrafo 1, possano essere qualificate
come sanzioni di natura penale.  
  
---|---  
  
28

|

A tale proposito occorre ricordare che la Corte ha già dichiarato che non
hanno natura penale sanzioni disposte da normative di politica agricola
comune, quali l’esclusione temporanea di un operatore economico dal beneficio
di un regime di aiuti (v. sentenze del 18 novembre 1987, Maizena e a., 137/85,
Racc. pag. 4587, punto 13; del 27 ottobre 1992, Germania/Commissione,
C-240/90, Racc. pag. I-5383, punto 25, nonché dell’11 luglio 2002, Käserei
Champignon Hofmeister, C-210/00, Racc. pag. I-6453, punto 43).  
  
---|---  
  
29

|

La Corte ha, infatti, considerato che siffatte esclusioni sono destinate a
combattere le numerose irregolarità che vengono commesse nell’ambito degli
aiuti all’agricoltura e che, gravando pesantemente sul bilancio dell’Unione,
sono tali da compromettere le azioni intraprese dalle istituzioni in tale
settore per stabilizzare i mercati, sostenere il livello di vita degli
agricoltori ed assicurare prezzi ragionevoli nelle forniture ai consumatori
(v. sentenza Käserei Champignon Hofmeister, cit., punto 38).  
  
---|---  
  
30

|

A sostegno della sua analisi, la Corte ha parimenti rilevato che le norme
violate sono rivolte unicamente agli operatori economici che hanno scelto, in
piena libertà, di usufruire di un regime di aiuti in materia agricola (v.
citate sentenze Maizena e a., punto 13; Germania/Commissione, punto 26, nonché
Käserei Champignon Hofmeister, punto 41). Essa ha aggiunto che, nell’ambito di
un regime di aiuti dell’Unione, nel quale la concessione dell’aiuto dev’essere
subordinata alla condizione che il suo beneficiario presenti tutte le garanzie
di rettitudine e di affidabilità, la sanzione irrogata per l’ipotesi di
inosservanza di tali requisiti costituisce uno strumento amministrativo
specifico che è parte integrante del regime di aiuti ed è destinato ad
assicurare la buona gestione finanziaria dei fondi pubblici dell’Unione
(sentenza Käserei Champignon Hofmeister, cit., punto 41).  
  
---|---  
  
31

|

Non vi sono elementi che giustifichino una risposta diversa per quanto
riguarda le misure previste dall’articolo 138, paragrafo 1, secondo e terzo
comma, del regolamento n. 1973/2004.  
  
---|---  
  
32

|

Infatti, è pacifico che solo agli operatori che hanno chiesto di beneficiare
del regime di aiuti introdotto dal regolamento n. 1973/2004 possono essere
applicate le misure previste dall’articolo 138, paragrafo 1, secondo e terzo
comma, del citato regolamento, qualora emerga che le informazioni fornite da
tali operatori a sostegno delle loro domande non sono corrette. Inoltre, le
citate misure rappresentano, anch’esse, uno strumento amministrativo specifico
che costituisce parte integrante di un regime specifico di aiuti ed è volto a
garantire la buona gestione finanziaria dei fondi pubblici dell’Unione.  
  
---|---  
  
33

|

A tale proposito occorre aggiungere che emerge, anzitutto, dall’articolo 1 del
regolamento n. 2988/95, il quale stabilisce un contesto giuridico comune a
tutti i settori contemplati dalle politiche comunitarie, che qualsiasi
violazione di una disposizione del diritto dell’Unione derivante da un’azione
o un’omissione di un operatore economico che abbia o possa avere come
conseguenza un pregiudizio al bilancio generale dell’Unione o ai bilanci da
questa gestiti costituisce un’«irregolarità», e dà luogo all’applicazione di
«misure e sanzioni amministrative».  
  
---|---  
  
34

|

Inoltre, emerge dall’articolo 5, paragrafo 1, lettere c) e d), del regolamento
n. 2988/95 che la privazione, totale o parziale, di un vantaggio concesso
dalla normativa comunitaria, anche se l’operatore ne ha beneficiato
indebitamente soltanto in parte, nonché l’esclusione o la revoca
dell’attribuzione del vantaggio per un periodo successivo a quello
dell’irregolarità costituiscono sanzioni amministrative. Tali due fattispecie
sono previste dall’articolo 138, paragrafo 1, del regolamento n. 1973/2004.  
  
---|---  
  
35

|

Infine, mentre l’articolo 6, paragrafi 1-4, del regolamento n. 2988/95
contiene norme riguardanti la presa in considerazione di un procedimento
penale nazionale nell’ambito di un procedimento amministrativo basato sul
diritto dell’Unione, emerge dal nono considerando e dall’articolo 6, paragrafo
5, di tale regolamento che le sanzioni amministrative adottate nel quadro
della realizzazione degli obiettivi della politica agricola comune
costituiscono parte integrante dei regimi di aiuto, hanno una finalità propria
e possono essere applicate indipendentemente da eventuali sanzioni penali, se
e nei limiti in cui esse non sono assimilabili a siffatte sanzioni.  
  
---|---  
  
36

|

La natura amministrativa delle misure previste dall’articolo 138, paragrafo 1,
secondo e terzo comma, del regolamento n. 1973/2004 non è rimessa in
discussione dall’esame della giurisprudenza della Corte europea dei diritti
dell’uomo relativa alla nozione di «procedura penale», ai sensi dell’articolo
4, paragrafo 1, del Protocollo n. 7, disposizione alla quale fa riferimento il
giudice del rinvio.  
  
---|---  
  
37

|

Secondo tale giurisprudenza, a tale riguardo sono pertinenti tre criteri. Il
primo consiste nella qualificazione giuridica dell’illecito nel diritto
nazionale, il secondo nella natura dell’illecito e il terzo nella natura e nel
grado di severità della sanzione in cui l’interessato rischia di incorrere
(v., in particolare, Corte eur. D.U., sentenze Engel e altri c. Paesi Bassi
dell’8 giugno 1976, serie A, n. 22, §§ 80-82, nonché Zolotoukhine c. Russia
del 10 febbraio 2009, ricorso n. 14939/03, §§ 52 e 53).  
  
---|---  
  
38

|

Riguardo al primo criterio, occorre rilevare che le misure previste
dall’articolo 138, paragrafo 1, del regolamento n. 1973/2004 non sono
considerate di natura penale dal diritto dell’Unione, il quale dev’essere
assimilato, nella specie, al «diritto nazionale» ai sensi della giurisprudenza
della Corte europea dei diritti dell’uomo.  
  
---|---  
  
39

|

Per quanto riguarda il secondo criterio, occorre verificare se la sanzione
inflitta all’operatore persegua, in particolare, una finalità repressiva.  
  
---|---  
  
40

|

Nel caso di specie, emerge dall’analisi effettuata nei punti 28-32 della
presente sentenza che le misure previste dall’articolo 138, paragrafo 1,
secondo e terzo comma, del regolamento n. 1973/2004 possono essere applicate
unicamente agli operatori economici che usufruiscono del regime di aiuti
introdotto da tale regolamento e che la finalità di tali misure non è
repressiva, ma consiste, essenzialmente, nel proteggere la gestione dei fondi
dell’Unione mediante l’esclusione temporanea di un beneficiario che ha incluso
dichiarazioni inesatte nella sua domanda di aiuti.  
  
---|---  
  
41

|

Come rilevato dall’avvocato generale al paragrafo 65 delle sue conclusioni,
contro il carattere repressivo delle citate misure depone inoltre il fatto che
la riduzione dell’importo dell’aiuto ottenibile dall’agricoltore per gli anni
successivi a quello in cui è stata constatata un’irregolarità è subordinata
alla presentazione di una domanda a titolo di tali anni. Quindi, se
l’agricoltore non presenta una domanda negli anni successivi, la sanzione di
cui è passibile in applicazione dell’articolo 138, paragrafo 1, del
regolamento n. 1973/2004 è inoperante. Ciò si verifica anche se tale
agricoltore non soddisfa più i requisiti richiesti per la concessione
dell’aiuto. Infine, la sanzione è parimenti parzialmente inoperante qualora
l’importo degli aiuti spettanti all’agricoltore a titolo degli anni successivi
sia inferiore a quello del prelievo da operare sui suddetti aiuti in
applicazione della misura di riduzione dell’aiuto indebitamente percepito.  
  
---|---  
  
42

|

Ne consegue che il secondo criterio menzionato nel punto 37 della presente
sentenza non è sufficiente per attribuire natura penale alle misure previste
dall’articolo 138, paragrafo 1, del regolamento n. 1973/2004.  
  
---|---  
  
43

|

Per quanto riguarda il terzo criterio, occorre rilevare, oltre a quanto
sottolineato al punto 41 della presente sentenza, che le sanzioni previste
dall’articolo 138, paragrafo 1, secondo e terzo comma, del regolamento n.
1973/2004 hanno come unico effetto quello di privare l’agricoltore interessato
dalla prospettiva di ottenere un aiuto.  
  
---|---  
  
44

|

Pertanto, le citate sanzioni non possono essere assimilate a sanzioni di
natura penale sulla base del terzo criterio menzionato al punto 37 della
presente sentenza.  
  
---|---  
  
45

|

Emerge da tutte le considerazioni suesposte che le caratteristiche delle
sanzioni previste dall’articolo 138, paragrafo 1, del regolamento n. 1973/2004
non consentono di considerare che esse debbano essere qualificate sanzioni di
natura penale.  
  
---|---  
  
46

|

Di conseguenza, si deve rispondere alla questione sottoposta dichiarando che
l’articolo 138, paragrafo 1, del regolamento n. 1973/2004 deve essere
interpretato nel senso che le misure previste nel secondo e nel terzo comma di
tale disposizione, consistenti nell’escludere un agricoltore dal beneficio
dell’aiuto per l’anno a titolo del quale ha presentato una falsa dichiarazione
quanto alla superficie ammissibile e nel ridurre l’aiuto cui potrebbe avere
diritto a titolo dei tre anni civili successivi per un importo corrispondente
alla differenza tra la superficie dichiarata e la superficie determinata, non
costituiscono sanzioni di natura penale.  
  
---|---  
  
Sulle spese

47

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Grande Sezione) dichiara:  
  
---|---  
|

L’articolo 138, paragrafo 1, del regolamento (CE) n. 1973/2004 della
Commissione, del 29 ottobre 2004, recante modalità di applicazione del
regolamento (CE) n. 1782/2003 del Consiglio per quanto riguarda i regimi di
sostegno di cui ai titoli IV e IV bis di detto regolamento e l’uso di
superfici ritirate dalla produzione allo scopo di ottenere materie prime, deve
essere interpretato nel senso che le misure previste nel secondo e nel terzo
comma di tale disposizione, consistenti nell’escludere un agricoltore dal
beneficio dell’aiuto per l’anno a titolo del quale ha presentato una falsa
dichiarazione quanto alla superficie ammissibile e nel ridurre l’aiuto cui
potrebbe avere diritto a titolo dei tre anni civili successivi per un importo
corrispondente alla differenza tra la superficie dichiarata e la superficie
determinata, non costituiscono sanzioni di natura penale.  
  
---|---  
|

Firme  
  
---|---  
  
* * *

( *1 ) Lingua processuale: il polacco.

  *[""]: Double quotes
  *[*]: Asterisk
  *[?]: Question mark

