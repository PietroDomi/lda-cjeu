

SENTENZA DELLA CORTE (Terza Sezione)

6 ottobre 2015 ( * )

«Rinvio pregiudiziale — Cooperazione giudiziaria in materia civile —
Competenza, riconoscimento ed esecuzione delle decisioni in materia
matrimoniale e in materia di responsabilità genitoriale — Regolamento (CE) n.
2201/2003 — Litispendenza — Articoli 16 e 19, paragrafi 1 e 3 — Procedimento
di separazione personale in un primo Stato membro e procedimento di divorzio
in un secondo Stato membro — Competenza dell’autorità giurisdizionale
preventivamente adita — Nozione di competenza “accertata” — Estinzione del
primo procedimento e instaurazione di un nuovo procedimento di divorzio nel
primo Stato membro — Conseguenze — Differenza di fuso orario tra gli Stati
membri — Effetti sul procedimento di adizione delle autorità giurisdizionali»

Nella causa C‑489/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla High Court of Justice (England &
Wales), Family Division (Regno Unito), con decisione del 31 ottobre 2014,
pervenuta in cancelleria il 4 novembre 2014, nel procedimento

A

contro

B,

LA CORTE (Terza Sezione),

composta da M. Ilešič, presidente di sezione, A. Ó Caoimh, C. Toader, E.
Jarašiūnas e C.G. Fernlund (relatore), giudici,

avvocato generale: P. Cruz Villalón

cancelliere: I. Illéssy, amministratore

vista la fase scritta del procedimento e in seguito all’udienza del 1o giugno
2015,

considerate le osservazioni presentate:

—

|

per A, da T. Amos, QC, e H. Clayton, barrister;  
  
---|---  
  
—

|

per il governo del Regno Unito, da M. Holt, in qualità di agente, assistito da
M. Gray, barrister;  
  
---|---  
  
—

|

per la Commissione europea, da M. Wilderspin, in qualità di agente,  
  
---|---  
  
sentite le conclusioni dell’avvocato generale, presentate all’udienza dell’8
settembre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
19, paragrafi 1 e 3, del regolamento (CE) n. 2201/2003 del Consiglio, del 27
novembre 2003, relativo alla competenza, al riconoscimento e all’esecuzione
delle decisioni in materia matrimoniale e in materia di responsabilità
genitoriale, che abroga il regolamento (CE) n. 1347/2000 (GU L 338, pag. 1).  
  
---|---  
  
2

|

Tale domanda è stata presentata nell’ambito di una controversia tra la sig.ra
A e il sig. B in merito al loro divorzio.  
  
---|---  
  
Contesto normativo

Il diritto dell’Unione

Il regolamento n. 2201/2003

3

|

L’articolo 3 del regolamento n. 2201/2003, intitolato «Competenza generale»,
enuncia, al suo paragrafo 1, le norme giurisdizionali sulla competenza
applicabili in funzione del luogo di residenza di uno o di entrambi i coniugi,
della loro cittadinanza o, nel caso del Regno Unito, del «domicilio» comune.  
  
---|---  
  
4

|

L’articolo 16 di tale regolamento, intitolato «Adizione di un’autorità
giurisdizionale», così dispone:

«L’autorità giurisdizionale si considera adita:

|

a)

|

alla data in cui la domanda giudiziale o un atto equivalente è depositato
presso l’autorità giurisdizionale, purché successivamente l’attore non abbia
omesso di prendere tutte le misure cui era tenuto affinché fosse effettuata la
notificazione al convenuto;

o  
  
---|---  
  
b)

|

se l’atto deve essere notificato prima di essere depositato presso l’autorità
giurisdizionale, alla data in cui l’autorità competente ai fini della
notificazione lo riceve, purché successivamente l’attore non abbia omesso di
prendere tutte le misure cui era tenuto affinché l’atto fosse depositato
presso l’autorità giurisdizionale».  
  
---|---  
  
5

|

L’articolo 19 del predetto regolamento, intitolato «Litispendenza e
connessione», prevede quanto segue:

«1. Qualora dinanzi a autorità giurisdizionali di Stati membri diverse e tra
le stesse parti siano state proposte domande di divorzio, separazione
personale dei coniugi e annullamento del matrimonio, l’autorità
giurisdizionale successivamente adita sospende d’ufficio il procedimento
finché non sia stata accertata la competenza dall’autorità giurisdizionale
preventivamente adita.

2\. Qualora dinanzi a autorità giurisdizionali di Stati membri diversi siano
state proposte domande sulla responsabilità genitoriale su uno stesso minore,
aventi il medesimo oggetto e il medesimo titolo, l’autorità giurisdizionale
successivamente adita sospende d’ufficio il procedimento finché non sia stata
accertata la competenza dell’autorità giurisdizionale preventivamente adita.

3\. Quando la competenza dell’autorità giurisdizionale preventivamente adita è
stata accertata, l’autorità giurisdizionale successivamente adita dichiara la
propria incompetenza a favore dell’autorità giurisdizionale preventivamente
adita.

In tal caso la parte che ha proposto la domanda davanti all’autorità
giurisdizionale successivamente adita può promuovere l’azione dinanzi
all’autorità giurisdizionale preventivamente adita».  
  
---|---  
  
Il regolamento (CE) n. 44/2001

6

|

Il regolamento (CE) n. 44/2001 del Consiglio, del 22 dicembre 2000,
concernente la competenza giurisdizionale, il riconoscimento e l’esecuzione
delle decisioni in materia civile e commerciale (GU 2001, L 12, pag. 1) è
stato abrogato dal regolamento (UE) n. 1215/2012 del Parlamento europeo e del
Consiglio, del 12 dicembre 2012, concernente la competenza giurisdizionale, il
riconoscimento e l’esecuzione delle decisioni in materia civile e commerciale
(GU L 351, pag. 1).  
  
---|---  
  
7

|

L’articolo 27 del regolamento n. 44/2001, che faceva parte della sezione 9 del
capo II di quest’ultimo, intitolata «Litispendenza e connessione», prevedeva
quanto segue:

«1. Qualora davanti a giudici di Stati membri differenti e tra le stesse parti
siano state proposte domande aventi il medesimo oggetto e il medesimo titolo,
il giudice successivamente adito sospende d’ufficio il procedimento finché sia
stata accertata la competenza del giudice adito in precedenza.

2\. Se la competenza del giudice precedentemente adito è stata accertata, il
giudice successivamente adito dichiara la propria incompetenza a favore del
primo».  
  
---|---  
  
La Convenzione di Bruxelles

8

|

Il regolamento n. 44/2001 ha sostituito, nei rapporti tra gli Stati membri, la
Convenzione di Bruxelles del 27 settembre 1968 concernente la competenza
giurisdizionale e l’esecuzione delle decisioni in materia civile e commerciale
(GU 1972, L 299, pag. 32), come modificata dalle convenzioni successive
relative all’adesione dei nuovi Stati membri a tale Convenzione (in prosieguo:
la «Convenzione di Bruxelles»).  
  
---|---  
  
9

|

L’articolo 21 della Convenzione di Bruxelles, che figurava nella sezione 8,
intitolata «Litispendenza e connessione», del titolo II di quest’ultima, così
disponeva:

«Qualora davanti a giudici di Stati contraenti differenti e tra le stesse
parti siano state proposte domande aventi il medesimo oggetto e il medesimo
titolo, il giudice successivamente adito sospende d’ufficio il procedimento
finché sia stata accertata la competenza del giudice preventivamente adito.

Se la competenza del giudice preventivamente adito è stata accertata, il
giudice successivamente adito dichiara la propria incompetenza a favore del
giudice preventivamente adito».  
  
---|---  
  
Il diritto francese

10

|

Ai sensi dell’articolo 1111 del code de procédure civile (codice di procedura
civile):

«Quando constata, dopo aver sentito il parere di ciascun coniuge in merito
alla rottura del matrimonio, che il richiedente mantiene la propria domanda,
il giudice emette un’ordinanza con la quale può o rinviare le parti,
conformemente all’articolo 252‑2 del codice civile, a un nuovo tentativo di
conciliazione, o autorizzare immediatamente i coniugi a proporre domanda di
divorzio.

In entrambi i casi esso può disporre tutti o alcuni dei provvedimenti
provvisori previsti agli articoli da 254 a 257 del codice civile.

Quando autorizza la presentazione della domanda di divorzio, il giudice
rammenta nella sua ordinanza i termini previsti all’articolo 1113 del presente
codice».  
  
---|---  
  
11

|

L’articolo 1113 del code de procédure civile è del seguente tenore:

«Entro tre mesi dalla pronuncia dell’ordinanza, solo il coniuge che ha
proposto il ricorso iniziale (requête) può presentare una domanda
(assignation) volta all’ottenimento di un decreto di divorzio.

In caso di riconciliazione dei coniugi o se la domanda di divorzio non è stata
presentata entro trenta mesi dalla pronuncia dell’ordinanza, tutte le sue
disposizioni divengono prive di effetto, compresa l’autorizzazione a
presentare tale domanda».  
  
---|---  
  
12

|

Ai sensi dell’articolo 1129 del medesimo codice, «[i]l procedimento di
separazione personale è soggetto alle norme previste per il procedimento di
divorzio».  
  
---|---  
  
Procedimento principale e questioni pregiudiziali

13

|

La signora A e il signor B, cittadini francesi, si sono sposati in Francia il
27 febbraio 1997, dopo aver stipulato un contratto di matrimonio di diritto
francese soggetto al regime della separazione dei beni. Essi si sono stabiliti
nel Regno Unito nel 2000. La coppia ha avuto due figli gemelli nel 1999 e un
terzo figlio nel 2001. La famiglia ha continuato a risiedere nel Regno Unito
fino al mese di giugno 2010, quando i coniugi si sono separati a seguito
dell’abbandono del domicilio coniugale da parte del signor B.  
  
---|---  
  
14

|

Il 30 marzo 2011, il signor B ha presentato un ricorso (requête) volto alla
separazione personale dinanzi al giudice per le questioni familiari del
Tribunal de grande instance de Nanterre (Tribunale di primo grado di Nanterre)
(Francia).  
  
---|---  
  
15

|

Il 19 maggio 2011, la signora A, reagendo a tale procedimento avviato da suo
marito, ha presentato presso la Child Support Agency (Agenzia di sostegno
all’infanzia) una domanda di prestazioni alimentari per i figli a suo carico.
In seguito, il 24 maggio 2011, ha presentato domanda di divorzio oltre a una
domanda separata di mantenimento dinanzi alle autorità giurisdizionali del
Regno Unito.  
  
---|---  
  
16

|

Il 7 novembre 2012, la High Court of Justice (England & Wales), Family
Division [Corte suprema di giustizia (Inghilterra e Galles), Sezione per le
questioni familiari], si è tuttavia dichiarata incompetente a conoscere della
domanda di divorzio sulla base dell’articolo 19 del regolamento n. 2201/2003,
con il consenso della signora A.  
  
---|---  
  
17

|

Il 15 dicembre 2011, il giudice per le questioni familiari del Tribunal de
grande instance de Nanterre ha emesso un’ordinanza di non conciliazione e ha
dichiarato che le questioni concernenti i figli, comprese le domande relative
agli obblighi alimentari, avrebbero dovuto essere decise nel Regno Unito, ma
che i giudici francesi erano competenti ad adottare alcuni provvedimenti
provvisori. Esso ha disposto che il signor B versasse alla signora A un
assegno mensile pari a EUR 5000. Tale ordinanza è stata confermata in appello
da una decisione della Cour d’appel de Versailles (Corte d’appello di
Versailles) (Francia) del 22 novembre 2012.  
  
---|---  
  
18

|

Il giudice del rinvio precisa che, non essendo stata proposta nessuna domanda
(assignation) volta all’ottenimento di un decreto di divorzio entro il termine
di 30 mesi dalla pronuncia dell’ordinanza di non conciliazione emessa dal
giudice francese, le disposizioni di quest’ultima sono divenute prive di
efficacia il 16 giugno 2014 a mezzanotte.  
  
---|---  
  
19

|

Il 17 dicembre 2012, il signor B ha proposto domanda di divorzio dinanzi a un
giudice francese. Tuttavia, l’11 luglio 2013 la sua domanda è stata dichiarata
inammissibile, in quanto non poteva essere accolta essendo pendente un
procedimento di separazione personale.  
  
---|---  
  
20

|

Il 13 giugno 2014, la signora A ha proposto una nuova domanda di divorzio
dinanzi a un giudice del Regno Unito. Il giudice del rinvio sottolinea che la
signora A aveva tentato di ottenere, senza successo, che tale domanda
diventasse efficace solo un minuto dopo mezzanotte, il 17 giugno 2014.  
  
---|---  
  
21

|

Alle 8,20, ora francese, del 17 giugno 2014, il signor B ha, a sua volta,
presentato una seconda domanda di divorzio dinanzi a un giudice francese. Il
giudice del rinvio rileva che nel Regno Unito erano le 7,20 e che a quell’ora
non era possibile presentare un ricorso dinanzi a un’autorità giurisdizionale
del Regno Unito.  
  
---|---  
  
22

|

Il 9 ottobre 2014, il signor B ha chiesto al giudice del rinvio la
cancellazione o il rigetto della domanda di divorzio proposta nel Regno Unito
dalla signora A, per il motivo che la competenza dei giudici francesi era
accertata, senza ambiguità né contestazione possibili, ai sensi dell’articolo
19, paragrafo 3, del regolamento n. 2201/2003.  
  
---|---  
  
23

|

Il giudice del rinvio ritiene che il signor B, presentando domande di divorzio
dinanzi alle autorità giurisdizionali francesi, abbia tentato di impedire alla
signora A di instaurare un procedimento di divorzio nel Regno Unito. Egli non
avrebbe quindi rinunciato alla sua domanda di separazione personale prima di
presentare domanda di divorzio in Francia al fine di evitare che,
nell’intervallo tra i due procedimenti relativi a tali domande, la signora A
potesse validamente presentare domanda di divorzio nel Regno Unito e ottenere
una decisione di un giudice di tale Stato membro vertente su tutte le
questioni connesse al divorzio, segnatamente in materia patrimoniale. Secondo
il giudice del rinvio, il signor B, disconoscendo l’intenzione del legislatore
dell’Unione europea, ha abusato, mediante le sue scelte processuali, dei
diritti conferitigli dal regolamento n. 2201/2003.  
  
---|---  
  
24

|

Il giudice del rinvio constata che il signor B non ha preso praticamente
nessuna iniziativa nel procedimento di separazione personale e si chiede, in
tali circostanze, se possa ritenersi che la competenza dell’autorità
giurisdizionale francese sia stata «accertata» ai sensi dell’articolo 19,
paragrafi 1 e 3, del suddetto regolamento.  
  
---|---  
  
25

|

In tale contesto, la High Court of Justice (England & Wales), Family Division
ha deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Ai sensi dell’articolo 19, paragrafi 1 e 3, del regolamento n. 2201/2003, come
si debba intendere il termine “accertata”, in circostanze in cui:

|

a)

|

nel procedimento dinanzi al giudice adito per primo (“il primo procedimento”),
il ricorrente non prende praticamente nessuna iniziativa dopo la prima udienza
e, in particolare, non deposita una domanda (assignation) entro il termine di
estinzione del ricorso (requête), con la conseguenza che il primo procedimento
si estingue senza decisione per il decorso del termine impartito,
conformemente al diritto locale (francese) applicabile al primo procedimento,
vale a dire 30 mesi dopo la prima udienza di conciliazione;  
  
---|---  
  
b)

|

il primo procedimento si estingue, come sopra indicato, pochissimo tempo (3
giorni) dopo che il procedimento dinanzi al giudice successivamente adito (“il
secondo procedimento”) viene instaurato in Inghilterra, con la conseguenza che
non viene emessa sentenza in Francia né vi è alcun rischio di sentenze
incompatibili tra il primo procedimento e il secondo procedimento;  
  
---|---  
  
c)

|

in virtù del fuso orario del Regno Unito, il ricorrente nel primo procedimento
sarebbe sempre in grado, in seguito all’estinzione dello stesso, di avviare un
procedimento di divorzio in Francia prima che il ricorrente [nel secondo
procedimento] possa avviare un procedimento di divorzio in Inghilterra.  
  
---|---  
  
2)

|

In particolare, se il termine “accertata” comporti che il ricorrente nel primo
procedimento debba agire per far avanzare con la dovuta diligenza e
tempestività il primo procedimento verso una risoluzione della controversia
(giudiziale o transattiva) o se il ricorrente nel primo procedimento, dopo
avere determinato la competenza ai sensi degli articoli 3 e 19, paragrafo 1,
[del regolamento n. 2201/2003], sia libero di astenersi dal prendere
iniziative concrete in vista della risoluzione della controversia nel primo
procedimento, e sia quindi semplicemente libero di ottenere un’interruzione
del secondo procedimento e di creare una situazione di stallo della
controversia nel suo complesso».  
  
---|---  
  
Questioni pregiudiziali

26

|

Con le sue questioni, che occorre esaminare congiuntamente, il giudice del
rinvio chiede in sostanza, per quanto riguarda i procedimenti di separazione
personale e di divorzio instaurati tra le stesse parti dinanzi alle autorità
giurisdizionali di due Stati membri, se l’articolo 19, paragrafi 1 e 3, del
regolamento n. 2201/2003 debba essere interpretato nel senso che, in una
situazione come quella di cui trattasi nel procedimento principale, in cui il
procedimento dinanzi all’autorità giurisdizionale preventivamente adita nel
primo Stato membro si è estinto successivamente all’adizione della seconda
autorità giurisdizionale nel secondo Stato membro, la competenza dell’autorità
giurisdizionale preventivamente adita deve considerarsi non accertata. Il
giudice del rinvio chiede, in particolare, se, al fine di rispondere a tale
questione, la circostanza che la predetta estinzione sia intervenuta
pochissimo tempo prima dell’instaurazione di un terzo procedimento dinanzi a
un giudice del primo Stato membro, la condotta del ricorrente nel primo
procedimento, segnatamente la sua mancanza di diligenza, e l’esistenza di un
fuso orario tra gli Stati membri interessati, che consentirebbe di adire i
giudici del primo Stato membro prima di quelli del secondo Stato membro, siano
rilevanti.  
  
---|---  
  
27

|

Occorre constatare anzitutto che l’articolo 19 del regolamento n. 2201/2003 è
redatto in termini simili a quelli utilizzati all’articolo 27 del regolamento
n. 44/2003, il quale ha sostituito l’articolo 21 della Convenzione di
Bruxelles, e attua un meccanismo equivalente a quello previsto da questi
ultimi due articoli per decidere situazioni di litispendenza. Si deve, di
conseguenza, tener conto delle considerazioni della Corte relative a questi
ultimi.  
  
---|---  
  
28

|

A tal riguardo si deve rilevare che, come nel caso dell’articolo 27 del
regolamento n. 44/2001 e dell’articolo 21 della Convenzione di Bruxelles, la
nozione di «competenza accertata» di cui all’articolo 19 del regolamento n.
2201/2003 deve essere interpretata in modo autonomo, alla luce del sistema e
della finalità dell’atto che la contiene (v., in tal senso, sentenze Shearson
Lehman Hutton, C‑89/91, EU:C:1993:15, punto 13, nonché Cartier parfums-
lunettes e Axa Corporate Solutions assurances, C‑1/13, EU:C:2014:109, punto
32).  
  
---|---  
  
29

|

Per quanto riguarda la finalità delle norme sulla litispendenza enunciate
all’articolo 19 del regolamento n. 2201/2003, si deve rilevare che tali norme
sono dirette a evitare procedimenti paralleli dinanzi alle autorità
giurisdizionali di Stati membri diversi e l’incompatibilità delle decisioni
che potrebbe risultarne (v. sentenza Purrucker, C‑296/10, EU:C:2010:665, punto
64). A tale scopo il legislatore dell’Unione ha inteso attuare un meccanismo
chiaro ed efficace per risolvere le ipotesi di litispendenza (v. per analogia,
per quanto rigarda il regolamento n. 44/2001, sentenza Cartier parfums-
lunettes e Axa Corporate Solutions assurances, C‑1/13, EU:C:2014:109, punto
40).  
  
---|---  
  
30

|

Come emerge dai termini «autorità giurisdizionale preventivamente adita» e
«autorità giurisdizionale successivamente adita», di cui all’articolo 19,
paragrafi 1 e 3, del regolamento n. 2201/2003, tale meccanismo si basa
sull’ordine cronologico in cui sono state adite le autorità giurisdizionali.  
  
---|---  
  
31

|

Al fine di determinare il momento in cui l’autorità giurisdizionale si
considera adita, stabilendo in tal modo quale sia l’autorità giurisdizionale
preventivamente adita, occorre riferirsi all’articolo 16 del suddetto
regolamento, intitolato «Adizione di un’autorità giurisdizionale».  
  
---|---  
  
32

|

Ai sensi di tale articolo 16, l’autorità giurisdizionale si considera adita, a
seconda dell’ipotesi scelta nel diritto nazionale applicabile, alla data in
cui la domanda giudiziale o un atto equivalente è depositato presso l’autorità
giurisdizionale, oppure, se tale atto deve essere notificato prima di essere
depositato presso l’autorità giurisdizionale, alla data in cui l’autorità
competente lo riceve. L’autorità giurisdizionale sarà tuttavia considerata
adita solo a condizione che successivamente l’attore non abbia omesso di
prendere tutte le misure cui era tenuto affinché, nella prima ipotesi, fosse
effettuata la notificazione al convenuto o, nella seconda ipotesi, l’atto
fosse depositato presso l’autorità giurisdizionale.  
  
---|---  
  
33

|

Per determinare, poi, se sussista una situazione di litispendenza, risulta dai
termini dell’articolo 19, paragrafo 1, del regolamento n. 2201/2003 che,
contrariamente alle disposizioni dell’articolo 27, paragrafo 1, del
regolamento n. 44/2001, applicabili in materia civile e commerciale, in
materia matrimoniale non è richiesta l’identità di causa e di oggetto delle
domande proposte dinanzi ad autorità giurisdizionali di Stati membri diversi.
Come rilevato dall’avvocato generale al paragrafo 76 delle sue conclusioni, se
è vero che le domande devono riguardare le stesse parti, esse possono avere
oggetto distinto, purché vertano sulla separazione personale, sul divorzio o
sull’annullamento del matrimonio. Tale interpretazione è corroborata dal
confronto tra i paragrafi 1 e 2 dell’articolo 19 del regolamento n. 2201/2003,
da cui risulta che solo tale paragrafo 2, concernente domande sulla
responsabilità genitoriale, subordina la sua applicazione all’identità di
oggetto e di causa delle azioni proposte. Di conseguenza, può esservi una
situazione di litispendenza quando dinanzi a due autorità giurisdizionali di
Stati membri diversi sono instaurati, come nel procedimento principale, un
procedimento di separazione personale dinanzi a una di esse e un procedimento
di divorzio dinanzi all’altra, o quando dinanzi a entrambe è presentata
domanda di divorzio.  
  
---|---  
  
34

|

In siffatte circostanze e in caso di identità delle parti, conformemente ai
termini dell’articolo 19, paragrafo 1, del predetto regolamento, l’autorità
giurisdizionale successivamente adita sospende d’ufficio il procedimento
finché non sia stata accertata la competenza dall’autorità giurisdizionale
preventivamente adita. Al tal riguardo si deve considerare che
l’interpretazione, da parte della Corte, dell’articolo 27 del regolamento n.
44/2001 vale anche per l’articolo 19, paragrafo 1, del regolamento n.
2201/2003. In tal senso, affinché la competenza dell’autorità giurisdizionale
preventivamente adita sia accertata ai sensi dell’articolo 19, paragrafo 1, di
tale regolamento, è sufficiente che l’autorità giurisdizionale preventivamente
adita non abbia declinato d’ufficio la propria competenza e che nessuna delle
parti non l’abbia contestata anteriormente o fino al momento della presa di
posizione considerata dal suo diritto nazionale come il primo atto difensivo
nel merito presentato dinanzi a tale autorità giurisdizionale (v., per
analogia, sentenza Cartier parfums-lunettes e Axa Corporate Solutions
assurances, C‑1/13, EU:C:2014:109, punto 44).  
  
---|---  
  
35

|

Quando tale competenza si considera accertata alla luce delle disposizioni
dell’articolo 3 del regolamento n. 2201/2003, l’autorità giurisdizionale
successivamente adita dichiara la propria incompetenza a favore dell’autorità
giurisdizionale preventivamente adita conformemente all’articolo 19, paragrafo
3, di tale regolamento.  
  
---|---  
  
36

|

Nel caso di specie, dall’ordinanza di non conciliazione adottata il 15
dicembre 2011 dal giudice per le questioni familiari del Tribunal de grande
instance de Nanterre nell’ambito del primo procedimento, vale a dire quello di
separazione personale instaurato dal signor B il 30 marzo 2011, discende che
la competenza di tale autorità giurisdizionale, così come l’ammissibilità
della sua adizione, non sono state contestate.  
  
---|---  
  
37

|

Tuttavia, affinché sussista una situazione di litispendenza è necessario che i
procedimenti intrapresi tra le stesse parti e vertenti su domande di divorzio,
separazione personale o annullamento del matrimonio siano pendenti
simultaneamente dinanzi ad autorità giurisdizionali di Stati membri diversi.
Qualora due procedimenti siano instaurati dinanzi ad autorità giurisdizionali
di Stati membri diversi, in caso di estinzione di uno di essi vengono meno il
rischio di decisioni incompatibili e, in tal modo, la situazione di
litispendenza, ai sensi dell’articolo 19 del regolamento n. 2201/2003. Ne
discende che, anche supponendo che la competenza dell’autorità giurisdizionale
preventivamente adita sia stata accertata nel primo procedimento, non esiste
più una situazione di litispendenza e, di conseguenza, detta competenza non è
accertata.  
  
---|---  
  
38

|

Così avviene a seguito dell’estinzione del procedimento dinanzi all’autorità
giurisdizionale preventivamente adita. In tale ipotesi, l’autorità
giurisdizionale successivamente adita diviene l’autorità giurisdizionale
preventivamente adita alla data di tale estinzione.  
  
---|---  
  
39

|

Il procedimento principale sembra riferirsi a una situazione di questo tipo.  
  
---|---  
  
40

|

Infatti, una domanda di separazione personale era già stata presentata dinanzi
al giudice per le questioni familiari del Tribunal de grande instance de
Nanterre quando dinanzi all’autorità giurisdizionale del Regno Unito è stato
instaurato, il 13 giugno 2014, un procedimento di divorzio, il che ha dato
luogo a una situazione di litispendenza sino al 16 giugno 2014 a mezzanotte.
Trascorsa tale data, vale a dire il 17 giugno alle ore 00,00, poiché il
procedimento dinanzi all’autorità giurisdizionale francese preventivamente
adita si era estinto in conseguenza della perdita di efficacia delle
disposizioni dell’ordinanza di non conciliazione da essa pronunciata, soltanto
l’autorità giurisdizionale del Regno Unito adita il 13 giugno 2014 rimaneva
chiamata a pronunciarsi su una controversia rientrante in uno degli ambiti
contemplati dall’articolo 19, paragrafo 1, del regolamento n. 2201/2003.
L’instaurazione, il 17 giugno 2014, di un procedimento di divorzio dinanzi
all’autorità giurisdizionale francese è posteriore a quella del procedimento
avviato dinanzi a detta autorità giurisdizionale del Regno Unito. Tenuto conto
delle norme cronologiche previste da tale regolamento, si deve constatare che
la suddetta sequenza di eventi produce l’effetto di rendere detta autorità
giurisdizionale del Regno Unito l’autorità giurisdizionale preventivamente
adita, a condizione che essa sia stata regolarmente adita alla luce delle
disposizioni dell’articolo 16 di detto regolamento.  
  
---|---  
  
41

|

Si deve precisare che la circostanza che esistesse un altro procedimento
dinanzi a un giudice francese alla data in cui l’autorità giurisdizionale del
Regno Unito era stata adita, il 13 giugno 2014, non impedisce affatto che
quest’ultima abbia potuto essere validamente adita ai sensi delle disposizioni
dell’articolo 16 del medesimo regolamento.  
  
---|---  
  
42

|

Di conseguenza, in una situazione come quella descritta al punto 40 della
presente sentenza, in cui il procedimento di separazione personale dinanzi
all’autorità giurisdizionale francese si estingue perché sono scaduti i
termini di legge, le condizioni della litispendenza non sono più soddisfatte a
partire dalla data di tale estinzione e la competenza di tale autorità
giurisdizionale deve, pertanto, considerarsi non accertata.  
  
---|---  
  
43

|

Da quanto precede discende che la condotta del ricorrente nel primo
procedimento, segnatamente la sua eventuale mancanza di diligenza, non rileva
al fine di determinare se la competenza dell’autorità giurisdizionale
preventivamente adita sia accertata.  
  
---|---  
  
44

|

Per quanto concerne il fuso orario tra gli Stati membri interessati, che
consentirebbe di presentare un ricorso in Francia prima di poterlo fare nel
Regno Unito e potrebbe sfavorire alcuni ricorrenti, come la signora A, oltre
al fatto che non sembra giocare a favore di siffatto ricorrente in una
controversia come quella di cui al procedimento principale, non è in ogni caso
idoneo a impedire l’applicazione delle norme sulla litispendenza che figurano
all’articolo 19 del regolamento n. 2201/2003, le quali, combinate alle
disposizioni dell’articolo 16 di tale regolamento, sono basate sulla priorità
cronologica.  
  
---|---  
  
45

|

Risulta dall’insieme delle suesposte considerazioni che occorre rispondere
alle questioni sollevate dichiarando che, nel caso di procedimenti di
separazione personale e di divorzio instaurati tra le stesse parti dinanzi ad
autorità giurisdizionali di due Stati membri, l’articolo 19, paragrafi 1 e 3,
del regolamento n. 2201/2003 deve essere interpretato nel senso che, in una
situazione come quella di cui trattasi nel procedimento principale, in cui il
procedimento dinanzi all’autorità giurisdizionale preventivamente adita nel
primo Stato membro si è estinto dopo l’adizione della seconda autorità
giurisdizionale nel secondo Stato membro, le condizioni della litispendenza
non sono più soddisfatte e, di conseguenza, la competenza dell’autorità
giurisdizionale preventivamente adita deve considerarsi non accertata.  
  
---|---  
  
46

|

La circostanza che la predetta estinzione sia intervenuta pochissimo tempo
prima dell’instaurazione di un terzo procedimento dinanzi a un’autorità
giurisdizionale del primo Stato membro non è rilevante.  
  
---|---  
  
47

|

La condotta del ricorrente nel primo procedimento, segnatamente la sua
mancanza di diligenza, e l’esistenza di un fuso orario tra gli Stati membri
interessati, che consentirebbe di adire le autorità giurisdizionali del primo
Stato membro prima di quelle del secondo Stato membro, sono parimenti
irrilevanti.  
  
---|---  
  
Sulle spese

48

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

Nel caso di procedimenti di separazione personale e di divorzio instaurati tra
le stesse parti dinanzi ad autorità giurisdizionali di due Stati membri,
l’articolo 19, paragrafi 1 e 3, del regolamento (CE) n. 2201/2003 del
Consiglio, del 27 novembre 2003, relativo alla competenza, al riconoscimento e
all’esecuzione delle decisioni in materia matrimoniale e in materia di
responsabilità genitoriale, che abroga il regolamento (CE) n. 1347/2000, deve
essere interpretato nel senso che, in una situazione come quella di cui
trattasi nel procedimento principale, in cui il procedimento dinanzi
all’autorità giurisdizionale preventivamente adita nel primo Stato membro si è
estinto dopo l’adizione della seconda autorità giurisdizionale nel secondo
Stato membro, le condizioni della litispendenza non sono più soddisfatte e, di
conseguenza, la competenza dell’autorità giurisdizionale preventivamente adita
deve considerarsi non accertata.  
  
---|---  
|

Firme  
  
---|---  
  
* * *

( * ) Lingua del procedimento: l’inglese.

  *[""]: Double quotes
  *[*]: Asterisk
  *[?]: Question mark

