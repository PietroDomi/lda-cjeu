

SENTENZA DELLA CORTE (Seconda Sezione)

11 novembre 2015 ( * )

«Rinvio pregiudiziale — Articoli 107 TFUE e 108 TFUE — Aiuti di Stato — Aiuto
concesso in violazione dell’articolo 108, paragrafo 3, TFUE — Decisione di un
giudice di uno Stato membro che dichiara la validità del contratto con cui
tale aiuto è concesso — Autorità di cosa giudicata — Interpretazione conforme
— Principio di effettività»

Nella causa C‑505/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Landgericht Münster (Tribunale regionale
di Münster, Germania), con decisione del 17 settembre 2014, pervenuta in
cancelleria il 12 novembre 2014, nel procedimento

Klausner Holz Niedersachsen GmbH

contro

Land Nordrhein-Westfalen,

LA CORTE (Seconda Sezione),

composta da R. Silva de Lapuerta, presidente della Prima Sezione, facente
funzione di presidente della Seconda Sezione, J. L. da Cruz Vilaça, A.
Arabadjiev (relatore), C. Lycourgos e J.‑C. Bonichot, giudici,

avvocato generale: P. Mengozzi

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per la Klausner Holz Niedersachsen GmbH, da D. Reich, Rechtsanwalt;  
  
---|---  
  
—

|

per il Land Nordrhein-Westfalen, da G. Schwendinger, Rechtsanwalt;  
  
---|---  
  
—

|

per la Commissione europea, da R. Sauer, T. Maxian Rusche e P.‑J. Loewenthal,
in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 107 TFUE e 108 TFUE nonché del principio di effettività.  
  
---|---  
  
2

|

Tale domanda è stata presentata nell’ambito di una controversia tra la
Klausner Holz Niedersachsen GmbH (in prosieguo: la «Klausner Holz») e il Land
Nordrhein-Westfalen (Land del Nordreno-Vestfalia; in prosieguo: il «Land»), in
merito alla mancata esecuzione, da parte del Land, dei contratti di fornitura
di legname conclusi con la Klausner Holz.  
  
---|---  
  
Diritto tedesco

3

|

L’articolo 322, paragrafo 1, del codice di procedura civile
(Zivilprozessordnung; in prosieguo: la «ZPO»), intitolato «Autorità di cosa
giudicata sostanziale», dispone quanto segue:

«Le sentenze possono beneficiare dell’autorità di cosa giudicata soltanto nei
limiti in cui vi sia stata una pronuncia sulla pretesa azionata con la domanda
giudiziale o con una domanda riconvenzionale».  
  
---|---  
  
Procedimento principale e questione pregiudiziale

4

|

Il 20 febbraio 2007 il gruppo Klausner, di cui fa parte la Klausner Holz, e
l’amministrazione forestale del Land hanno stipulato un contratto di fornitura
di legname. In virtù di detto contratto, il Land si impegnava a vendere alla
Klausner Holz quantitativi fissi di legname, dal 2007 al 2014, a prezzi
prestabiliti in base alla dimensione e alla qualità del legno. Il Land si
impegnava, inoltre, a non effettuare ulteriori vendite a prezzi inferiori a
quelli fissati nel contratto.  
  
---|---  
  
5

|

Il 17 aprile 2007 la Klausner Holz e il Land hanno concluso un «contratto
quadro di vendita» che integrava il contratto del 20 febbraio 2007 (in
prosieguo, congiuntamente: i «contratti di cui trattasi»).  
  
---|---  
  
6

|

Durante il primo semestre del medesimo anno, il Land ha altresì concluso, con
altri sei grossi acquirenti di legno resinoso, contratti di fornitura di
legname per i periodi compresi tra il 2007 e gli anni, a seconda dei casi,
2011, 2012 o, in un caso, 2014. In conformità di tali contratti, i prezzi
pattuiti per gli alberi abbattuti dalle intemperie forniti negli anni 2007 e
2008 erano simili a quelli fissati nei contratti di cui trattasi, mentre i
prezzi per il legno fresco fornito a partire dal 2009 erano generalmente
superiori a quelli fissati nei contratti di cui trattasi, fatta salva la
possibilità di adeguare tali prezzi a certe condizioni e con alcune
limitazioni.  
  
---|---  
  
7

|

Negli anni 2007 e 2008 il Land ha garantito forniture di legname alla Klausner
Holz, ma le previste quantità di acquisto di alberi abbattuti dalle intemperie
non sono state raggiunte. Nel corso del 2008, la Klausner Holz ha incontrato
difficoltà finanziarie da cui sono talvolta conseguiti ritardi nei pagamenti.
Nell’agosto 2009 il Land ha risolto il «contratto quadro di vendita» che aveva
integrato il contratto del 20 febbraio 2007 e, a partire dal secondo semestre
dello stesso anno, ha smesso di fornire legname alla Klausner Holz alle
condizioni stipulate nei contratti di cui trattasi.  
  
---|---  
  
8

|

Con sentenza dichiarativa del 17 febbraio 2012, il Landgericht Münster
(Tribunale regionale di Münster) ha affermato che i contratti di cui trattasi
rimanevano in vigore. Questa sentenza è stata confermata in sede d’appello
dall’Oberlandesgericht Hamm (Tribunale regionale superiore di Hamm) con una
sentenza del 3 dicembre 2012, ormai passata in giudicato.  
  
---|---  
  
9

|

La Klausner Holz ha quindi presentato davanti al giudice del rinvio un ricorso
contro il Land, volto, in primo luogo, al risarcimento dei danni derivanti
dalla mancata fornitura di legname nel corso del 2009, per un importo di circa
EUR 54 milioni, in secondo luogo, alla fornitura di circa 1,5 milioni di steri
di legno di abete in esecuzione dei contratti di cui trattasi per il periodo
compreso tra l’anno 2010 e il mese di febbraio 2013 nonché, in terzo luogo,
all’ottenimento di informazioni relative, in particolare, alle condizioni
finanziarie alle quali i cinque più grossi acquirenti di legname resinoso
hanno acquistato dal Land tagli di legno di abete nel periodo compreso tra il
2010 e il 2013.  
  
---|---  
  
10

|

Il Land, dal canto suo, sostiene davanti al giudice del rinvio – cosa che si
era astenuto dal fare davanti all’Oberlandesgericht Hamm (Tribunale regionale
superiore di Hamm) – che il diritto dell’Unione osta all’esecuzione dei
contratti di cui trattasi, dato che questi ultimi costituiscono «aiuti di
Stato», ai sensi dell’articolo 107, paragrafo 1, TFUE, attuati in violazione
dell’articolo 108, paragrafo 3, terza frase, TFUE.  
  
---|---  
  
11

|

Nel mese di luglio 2013, la Repubblica federale tedesca ha informato la
Commissione europea dell’esistenza di un aiuto non notificato, ossia i
contratti di cui trattasi, aiuto che, a giudizio di questo Stato membro, è
incompatibile con il mercato interno. Inoltre, nel mese di ottobre 2013, la
Commissione ha ricevuto denunce da parte di diversi concorrenti della Klausner
Holz contenenti le stesse censure d’incompatibilità.  
  
---|---  
  
12

|

Con lettera del 26 maggio 2014, il giudice del rinvio ha indirizzato alla
Commissione una richiesta di chiarimenti fondata sulla comunicazione della
Commissione relativa all’applicazione della normativa in materia di aiuti di
Stato da parte dei giudici nazionali (GU 2009, C 85, pag. 1). In risposta a
questa lettera, la suddetta istituzione ha affermato che, tenuto conto dello
stadio dei procedimenti instaurati in seguito all’informazione comunicata
dalla Repubblica federale tedesca e alle denunce menzionate al punto
precedente della presente sentenza, non era in grado di formulare una
posizione definitiva sull’applicazione, nel caso di specie, del diritto
dell’Unione in materia di aiuti di Stato, dovendo una tale posizione essere in
ogni caso riservata alla decisione di chiusura dei procedimenti.  
  
---|---  
  
13

|

Da parte sua, il giudice del rinvio ritiene che, sulla base di un esame delle
diverse clausole dei contratti di cui trattasi, questi costituiscano
effettivamente un aiuto di Stato, ai sensi dell’articolo 107, paragrafo 1,
TFUE, in particolare a causa del vantaggio che accordano alla Klausner Holz
mediante risorse statali e del mancato rispetto del criterio del venditore
privato. Inoltre, egli osserva che tale aiuto non rientra nel campo di
applicazione di alcun regolamento di esenzione per categoria e che non
costituisce un aiuto «de minimis», ai sensi dell’articolo 2 del regolamento
(CE) n. 1998/2006 della Commissione, del 15 dicembre 2006, relativo
all’applicazione degli articoli [107 TFUE] e [108 TFUE] agli aiuti di
importanza minore («de minimis») (GU L 379, pag. 5).  
  
---|---  
  
14

|

Di conseguenza, secondo il giudice del rinvio, tale aiuto è stato attuato in
violazione dell’articolo 108, paragrafo 3, terza frase, TFUE. Secondo la
giurisprudenza del Bundesgerichtshof (Corte federale di giustizia), un
contratto di diritto privato che concede un aiuto di Stato in violazione
dell’articolo 108, paragrafo 3, terza frase, TFUE deve essere considerato
nullo.  
  
---|---  
  
15

|

Tuttavia, il giudice del rinvio afferma di non poter trarre le conseguenze
della violazione dell’articolo 108, paragrafo 3, terza frase, TFUE a causa
della sentenza dichiarativa dell’Oberlandesgericht Hamm (Tribunale regionale
superiore di Hamm), del 3 dicembre 2012, menzionata al punto 8 della presente
sentenza, passata in giudicato, con cui è stata dichiarata la permanenza in
vigore dei contratti di cui trattasi.  
  
---|---  
  
16

|

Alla luce di queste considerazioni, il Landgericht Münster (Tribunale
regionale di Münster) ha deciso di sospendere il procedimento e di sottoporre
alla Corte la seguente questione pregiudiziale:  
  
---|---  
  
Sulla questione pregiudiziale

17

|

Con la sua questione, il giudice del rinvio chiede, in sostanza, se il diritto
dell’Unione osti, in circostanze come quelle di cui al procedimento
principale, a che l’applicazione di una norma di diritto nazionale volta a
sancire il principio dell’autorità di cosa giudicata impedisca al giudice
nazionale, il quale abbia rilevato che i contratti oggetto della controversia
sottopostagli costituiscono un aiuto di Stato ai sensi dell’articolo 107,
paragrafo 1, TFUE, attuato in violazione dell’articolo 108, paragrafo 3, terza
frase, TFUE, di trarre tutte le conseguenze di questa violazione a causa di
una decisione giurisdizionale nazionale, divenuta definitiva, con cui, senza
esaminare se tali contratti istituiscano un aiuto di Stato, è stata dichiarata
la loro permanenza in vigore.  
  
---|---  
  
18

|

A titolo preliminare, è opportuno ricordare che, secondo giurisprudenza
costante della Corte, l’articolo 108, paragrafo 3, TFUE istituisce un
controllo preventivo sui progetti di nuovi aiuti (sentenza Deutsche Lufthansa,
C‑284/12, EU:C:2013:755, punto 25 e giurisprudenza ivi citata).  
  
---|---  
  
19

|

Il controllo in tal modo organizzato mira a far sì che venga data esecuzione
solo ad aiuti compatibili. Al fine di raggiungere tale obiettivo, l’attuazione
di un progetto d’aiuto viene differita finché, con la decisione definitiva
della Commissione, non venga dissipato il dubbio circa la sua compatibilità
(sentenza Deutsche Lufthansa, C‑284/12, EU:C:2013:755, punto 26 e
giurisprudenza ivi citata).  
  
---|---  
  
20

|

L’istituzione di questo sistema di controllo spetta, da un lato, alla
Commissione e, dall’altro, ai giudici nazionali, fermo restando che i loro
rispettivi ruoli sono complementari ma distinti (sentenza Deutsche Lufthansa,
C‑284/12, EU:C:2013:755, punto 27 e giurisprudenza ivi citata).  
  
---|---  
  
21

|

Mentre la valutazione della compatibilità di misure di aiuto con il mercato
interno rientra nella competenza esclusiva della Commissione, che agisce sotto
il controllo dei giudici dell’Unione, i giudici nazionali provvedono alla
salvaguardia, fino alla decisione definitiva della Commissione, dei diritti
dei singoli di fronte ad un’eventuale violazione, da parte delle autorità
statali, del divieto previsto dall’articolo 108, paragrafo 3, TFUE (sentenza
Deutsche Lufthansa, C‑284/12, EU:C:2013:755, punto 28 e giurisprudenza ivi
citata).  
  
---|---  
  
22

|

Ai giudici nazionali possono quindi essere sottoposte controversie nelle quali
sono tenuti a interpretare e applicare la nozione di aiuto, prevista
all’articolo 107, paragrafo 1, TFUE, in particolare al fine di valutare se una
misura statale adottata senza tener conto del procedimento di controllo
preventivo di cui all’articolo 108, paragrafo 3, TFUE debba o meno esservi
soggetta (v., in tal senso, sentenza Fédération nationale du commerce
extérieur des produits alimentaires e Syndicat national des négociants et
transformateurs de saumon, C‑354/90, EU:C:1991:440, punti 9 e 10 e
giurisprudenza ivi citata).  
  
---|---  
  
23

|

L’intervento da parte dei giudici nazionali discende dall’effetto diretto
riconosciuto al divieto di esecuzione di progetti di aiuto, sancito
dall’articolo 108, paragrafo 3, terza frase, TFUE. A questo proposito, la
Corte ha specificato che l’immediata applicabilità del divieto di esecuzione
previsto da tale disposizione si estende a qualsiasi aiuto che sia stato
attuato senza essere notificato (sentenza Deutsche Lufthansa, C‑284/12,
EU:C:2013:755, punto 29 e giurisprudenza ivi citata).  
  
---|---  
  
24

|

I giudici nazionali devono dunque assicurare ai singoli che saranno tratte
tutte le conseguenze di una violazione dell’articolo 108, paragrafo 3, terza
frase, TFUE, conformemente al loro diritto nazionale, per quanto concerne sia
la validità degli atti d’esecuzione sia il recupero degli aiuti finanziari
concessi in violazione di tale disposizione o di eventuali misure provvisorie
(sentenza Deutsche Lufthansa, C‑284/12, EU:C:2013:755, punto 30 e
giurisprudenza ivi citata).  
  
---|---  
  
25

|

Di conseguenza, compito dei giudici nazionali è adottare le misure idonee a
porre rimedio all’illegittimità dell’esecuzione degli aiuti, affinché il
beneficiario non conservi la libera disponibilità di questi ultimi per il
tempo rimanente fino alla decisione della Commissione (sentenza Deutsche
Lufthansa, C‑284/12, EU:C:2013:755, punto 31 e giurisprudenza ivi citata).  
  
---|---  
  
26

|

A tal fine, i giudici nazionali, qualora constatino che la misura in questione
costituisce un aiuto di Stato ai sensi dell’articolo 107 TFUE, che è stato
attuato in violazione dell’articolo 108, paragrafo 3, terza frase, TFUE,
possono decidere o di sospendere l’esecuzione di tale misura e di ingiungere
il recupero delle somme già versate, o di disporre misure provvisorie al fine
di salvaguardare, da una parte, gli interessi delle parti coinvolte e,
dall’altra, l’effetto utile della successiva decisione della Commissione (v.,
per analogia, sentenza Deutsche Lufthansa, C‑284/12, EU:C:2013:755, punto 43,
e ordinanza Flughafen Lübeck, C‑27/13, EU:C:2014:240, punto 26).  
  
---|---  
  
27

|

Nel caso di specie, il giudice del rinvio, conformemente al compito in tal
senso affidatogli, ha rilevato che i contratti di cui trattasi configurano un
aiuto di Stato cui è stata data attuazione in violazione dell’articolo 108,
paragrafo 3, terza frase, TFUE. Egli ritiene, tuttavia, di non poter adempiere
il proprio obbligo di trarre tutte le conseguenze di questa violazione, a
causa del giudicato formatosi per effetto della sentenza dichiarativa
dell’Oberlandesgericht Hamm (Tribunale regionale superiore di Hamm) che ha
confermato la permanenza in vigore dei contratti di cui trattasi.  
  
---|---  
  
28

|

A tal proposito, dagli atti presentati alla Corte emerge, da una parte, che la
controversia che aveva dato luogo a tale decisione dell’Oberlandesgericht Hamm
(Tribunale regionale superiore di Hamm) non verteva, né in via principale né
in via incidentale, sul carattere di aiuto di Stato, ai sensi dell’articolo
107, paragrafo 1, TFUE, dei contratti di cui trattasi, ragion per cui, come
sottolinea il giudice del rinvio, tale questione non è stata esaminata
dall’Oberlandesgericht Hamm (Tribunale regionale superiore di Hamm), e neppure
dal Landgericht Münster (Tribunale regionale di Münster) quando si è
pronunciato in prima istanza nell’ambito della medesima controversia.  
  
---|---  
  
29

|

Ne consegue, d’altra parte, che la controversia che ha dato luogo alla
sentenza dichiarativa dell’Oberlandesgericht Hamm (Tribunale regionale
superiore di Hamm) aveva il solo scopo di sentir dichiarare la permanenza in
vigore dei contratti di cui trattasi, nonostante la risoluzione degli stessi
da parte del Land. L’oggetto della controversia sottoposta al giudice del
rinvio riguarda invece, anzitutto, il risarcimento dei danni per la mancata
esecuzione di una parte di questi contratti, poi, l’esecuzione di un’altra
parte dei medesimi e, infine, l’ottenimento di determinate informazioni
relative, in particolare, ai prezzi praticati nel settore.  
  
---|---  
  
30

|

Pur riconoscendo che il principio dell’autorità di cosa giudicata, come
concepito nel diritto nazionale, conosce taluni limiti oggettivi, soggettivi e
temporali nonché determinate eccezioni, il giudice del rinvio rileva che
questo diritto osta non soltanto al riesame, nell’ambito di una seconda
controversia, dei motivi sui quali sia già intervenuta una pronuncia
definitiva, ma anche alla possibilità di affrontare questioni che avrebbero
potuto essere sollevate nell’ambito di una controversia precedente, ma che non
lo sono state.  
  
---|---  
  
31

|

A tale riguardo, si deve ricordare che spetta ai giudici nazionali
interpretare le disposizioni del diritto nazionale in modo quanto più
possibile idoneo a consentirne un’applicazione che contribuisca all’attuazione
del diritto dell’Unione (sentenza Lucchini, C‑119/05, EU:C:2007:434, punto
60).  
  
---|---  
  
32

|

È ben vero che tale principio d’interpretazione conforme al diritto nazionale
conosce alcuni limiti. Così, l’obbligo, per il giudice nazionale, di fare
riferimento al contenuto del diritto dell’Unione nell’interpretazione e
nell’applicazione delle norme pertinenti del diritto interno trova un limite
nei principi generali del diritto e non può servire a fondare
un’interpretazione contra legem del diritto nazionale (v., in tal senso,
sentenze Impact, C‑268/06, EU:C:2008:223, punto 100, e Association de
médiation sociale, C‑176/12, EU:C:2014:2, punto 39).  
  
---|---  
  
33

|

Nel procedimento principale, il giudice del rinvio ritiene di trovarsi dinanzi
ad un tale limite, sottolineando che il diritto nazionale non gli offre
«alcuna (...) possibilità di opporsi all’esecuzione [dei contratti di cui
trattasi]».  
  
---|---  
  
34

|

A tale riguardo, occorre ricordare che il principio d’interpretazione conforme
esige che i giudici nazionali si adoperino al meglio, nei limiti delle loro
competenze, prendendo in considerazione il diritto interno nel suo insieme e
applicando i metodi di interpretazione riconosciuti da quest’ultimo, al fine
di garantire la piena efficacia del diritto dell’Unione e di pervenire ad una
soluzione conforme allo scopo perseguito da quest’ultimo (v., in tal senso,
sentenza Dominguez, C‑282/10, EU:C:2012:33, punto 27 e giurisprudenza ivi
citata).  
  
---|---  
  
35

|

Di conseguenza, spetta al giudice del rinvio verificare, sulla base di ciò, la
possibilità di pervenire a un’interpretazione siffatta, prendendo in
considerazione, in particolare, da una parte, gli elementi menzionati ai punti
28 e 29 della presente sentenza (v., per analogia, sentenza Dominguez,
C‑282/10, EU:C:2012:33, punto 31) e, dall’altra, la giurisprudenza della Corte
richiamata al punto 26 della presente sentenza, da cui emerge che, al fine di
trarre le conseguenze di una violazione dell’articolo 108, paragrafo 3, terza
frase, TFUE, i giudici nazionali possono, se del caso, disporre misure
provvisorie. Nel caso di specie, spetta pertanto al giudice del rinvio
valutare la possibilità di disporre una misura quale la sospensione temporanea
dei contratti di cui trattasi fino all’adozione della decisione della
Commissione che chiude il procedimento, il che potrebbe consentire a tale
giudice di rispettare i propri obblighi ai sensi dell’articolo 108, paragrafo
3, terza frase, TFUE senza tuttavia pronunciarsi sulla validità dei contratti
di cui trattasi.  
  
---|---  
  
36

|

Inoltre, sebbene il giudice del rinvio abbia considerato che le eccezioni al
principio dell’autorità di cosa giudicata ricavabili dal diritto processuale
civile tedesco non fossero applicabili nel caso di specie, si deve rilevare
che, ai sensi dell’articolo 322, paragrafo 1, della ZPO, una sentenza è
rivestita dell’autorità di cosa giudicata sostanziale soltanto nel caso in cui
vi sia stata una pronuncia sulla pretesa azionata nella domanda giudiziale o
in una domanda riconvenzionale. Spetta quindi al giudice del rinvio verificare
se un tale limite, espressamente indicato all’articolo 322 della ZPO, non lo
autorizzi a interpretare questa disposizione nel senso che, laddove sia
invocata una violazione dell’articolo 108, paragrafo 3, terza frase, TFUE,
l’autorità di giudicato si estende soltanto alle pretese giuridiche sulle
quali il giudice ha statuito e non osta pertanto a una pronuncia giudiziale,
nell’ambito di un’ulteriore controversia, sulle questioni di diritto su cui
tale decisione definitiva non si è pronunciata.  
  
---|---  
  
37

|

Infatti, una misura come quella indicata al punto 35 della presente sentenza,
o un’interpretazione del diritto nazionale come quella richiamata al punto 36
della presente sentenza, non comporterebbero la conseguenza di rimettere in
discussione l’autorità di cosa definitivamente giudicata riconnessa alla
decisione dell’Oberlandesgericht Hamm (Tribunale regionale superiore di Hamm).  
  
---|---  
  
38

|

Qualora una misura o un’interpretazione siffatte non siano comunque
prospettabili, occorre ricordare l’importanza che riveste, sia
nell’ordinamento giuridico dell’Unione sia negli ordinamenti giuridici
nazionali, il principio dell’autorità di cosa giudicata. Infatti, al fine di
garantire sia la stabilità del diritto e dei rapporti giuridici sia una buona
amministrazione della giustizia, è importante che le decisioni giurisdizionali
divenute definitive dopo l’esaurimento delle vie di ricorso disponibili o dopo
la scadenza dei termini previsti per questi ricorsi non possano più essere
rimesse in discussione (v. sentenze Fallimento Olimpiclub, C‑2/08,
EU:C:2009:506, punto 22, e Târșia, C‑69/14, EU:C:2015:662, punto 28).  
  
---|---  
  
39

|

Pertanto, il diritto dell’Unione non impone sempre al giudice nazionale di
disapplicare le norme processuali interne che attribuiscono autorità di cosa
giudicata a una decisione, anche quando ciò permetterebbe di porre rimedio a
una violazione del diritto dell’Unione da parte di tale decisione (sentenze
Kapferer, C‑234/04, EU:C:2006:178, punto 22; Fallimento Olimpiclub, C‑2/08,
C:2009:506, punto 23; Commissione/Repubblica slovacca,C‑507/08, EU:C:2010:802,
punto 60; Impresa Pizzarotti, C‑213/13, EU:C:2014:2067, punto 59, e Târșia,
C‑69/14, EU:C:2015:662, punto 29).  
  
---|---  
  
40

|

In assenza di una normativa dell’Unione in materia, le modalità di attuazione
del principio dell’autorità di cosa giudicata rientrano nell’ordinamento
giuridico interno degli Stati membri in virtù del principio dell’autonomia
procedurale di questi ultimi. Tuttavia, esse non devono essere meno favorevoli
di quelle che disciplinano situazioni simili di natura interna (principio di
equivalenza) né essere strutturate in modo da rendere in pratica impossibile o
eccessivamente difficile l’esercizio dei diritti conferiti dall’ordinamento
giuridico dell’Unione (principio di effettività) (v., in tal senso, sentenze
Fallimento Olimpiclub, C‑2/08, EU:C:2009:506, punto 24, nonché Impresa
Pizzarotti, C‑213/13, EU:C:2014:2067, punto 54 e giurisprudenza ivi citata).  
  
---|---  
  
41

|

In merito al principio di effettività, la Corte ha già affermato che ciascun
caso in cui si pone la questione se una norma processuale nazionale renda
impossibile o eccessivamente difficile l’applicazione del diritto dell’Unione
deve essere esaminato tenendo conto del ruolo di detta norma nell’insieme del
procedimento, dello svolgimento e delle peculiarità dello stesso, dinanzi ai
vari organi giurisdizionali nazionali. Sotto tale profilo, si devono
considerare, se necessario, i principi che sono alla base del sistema
giurisdizionale nazionale, quali la tutela dei diritti della difesa, il
principio della certezza del diritto e il regolare svolgimento del
procedimento (v., in tal senso, sentenze Fallimento Olimpiclub, C‑2/08,
EU:C:2009:506, punto 27, e Târșia, C‑69/14, EU:C:2015:662, punti 36 e 37 e
giurisprudenza ivi citata).  
  
---|---  
  
42

|

A tale proposito, si deve rilevare che un’interpretazione del diritto
nazionale come quella descritta al punto 30 della presente sentenza potrebbe
comportare, in particolare, la conseguenza di attribuire a una decisione di un
giudice nazionale, nel caso di specie l’Oberlandesgericht Hamm (Tribunale
regionale superiore di Hamm), effetti che osterebbero all’applicazione del
diritto dell’Unione, in quanto essa renderebbe impossibile l’obbligo gravante
sui giudici nazionali di garantire il rispetto dell’articolo 108, paragrafo 3,
terza frase, TFUE.  
  
---|---  
  
43

|

Infatti, ne deriverebbe che sia le autorità statali sia i beneficiari di un
aiuto di Stato potrebbero aggirare il divieto di cui all’articolo 108,
paragrafo 3, terza frase, TFUE, ottenendo, senza invocare il diritto
dell’Unione in materia di aiuti di Stato, una sentenza dichiarativa il cui
effetto consentirebbe loro, in definitiva, di continuare ad attuare l’aiuto in
questione per diversi anni. Così, in un caso come quello oggetto del
procedimento principale, la violazione del diritto dell’Unione si
riprodurrebbe a ogni nuova fornitura di legname, senza che sia possibile porvi
rimedio.  
  
---|---  
  
44

|

Inoltre, una siffatta interpretazione del diritto nazionale può privare di
effetto utile la competenza esclusiva della Commissione, richiamata al punto
21 della presente sentenza, di valutare, sotto il controllo del giudice
dell’Unione, la compatibilità delle misure di aiuto con il mercato interno.
Infatti, qualora la Commissione, cui la Repubblica federale tedesca ha nel
frattempo notificato la misura d’aiuto che sarebbe costituita dai contratti di
cui trattasi, dovesse ravvisare la sua incompatibilità con il mercato interno
e ordinare il suo recupero, l’esecuzione della sua decisione sarebbe destinata
a fallire se fosse possibile opporle una decisione giurisdizionale nazionale
che dichiara «in vigore» i contratti che prevedono tale aiuto.  
  
---|---  
  
45

|

Ciò considerato, si deve concludere che una norma nazionale la quale impedisca
al giudice nazionale di trarre tutte le conseguenze della violazione
dell’articolo 108, paragrafo 3, terza frase, TFUE, a causa di una decisione
giurisdizionale nazionale, passata in giudicato, emessa con riferimento a una
controversia che non ha lo stesso oggetto e che non ha riguardato il carattere
di aiuto di Stato dei contratti di cui trattasi, deve essere considerata
incompatibile con il principio di effettività. Infatti, un ostacolo di tale
portata all’applicazione effettiva del diritto dell’Unione e, in particolare,
delle norme in materia di controllo degli aiuti di Stato non può essere
ragionevolmente giustificato dal principio della certezza del diritto (v., per
analogia, sentenze Fallimento Olimpiclub, C‑2/08, EU:C:2009:506, punto 31, e
Ferreira da Silva e Britto, C‑160/14, EU:C:2015:565, punto 59).  
  
---|---  
  
46

|

Alla luce di tutte le considerazioni che precedono, occorre rispondere alla
questione sollevata dichiarando che il diritto dell’Unione osta, in
circostanze come quelle di cui al procedimento principale, a che
l’applicazione di una norma di diritto nazionale volta a sancire il principio
dell’autorità di cosa giudicata impedisca al giudice nazionale, il quale abbia
rilevato che i contratti oggetto della controversia sottopostagli
costituiscono un aiuto di Stato ai sensi dell’articolo 107, paragrafo 1, TFUE,
attuato in violazione dell’articolo 108, paragrafo 3, terza frase, TFUE, di
trarre tutte le conseguenze di questa violazione a causa di una decisione
giurisdizionale nazionale, divenuta definitiva, con cui, senza esaminare se
tali contratti istituiscano un aiuto di Stato, è stata dichiarata la loro
permanenza in vigore.  
  
---|---  
  
Sulle spese

47

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
statuire sulle spese. Le spese sostenute da altri soggetti per presentare
osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|

Il diritto dell’Unione osta, in circostanze come quelle di cui al procedimento
principale, a che l’applicazione di una norma di diritto nazionale volta a
sancire il principio dell’autorità di cosa giudicata impedisca al giudice
nazionale, il quale abbia rilevato che i contratti oggetto della controversia
sottopostagli costituiscono un aiuto di Stato, ai sensi dell’articolo 107,
paragrafo 1, TFUE, attuato in violazione dell’articolo 108, paragrafo 3, terza
frase, TFUE, di trarre tutte le conseguenze di questa violazione a causa di
una decisione giurisdizionale nazionale, divenuta definitiva, con cui, senza
esaminare se tali contratti istituiscano un aiuto di Stato, è stata dichiarata
la loro permanenza in vigore.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

