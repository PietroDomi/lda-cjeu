

SENTENZA DELLA CORTE (Terza Sezione)

17 dicembre 2015 ( * )

«Rinvio pregiudiziale — Normativa tributaria — Imposta sulle società — Libertà
di stabilimento — Stabile organizzazione non residente — Prevenzione della
doppia imposizione mediante esenzione dei redditi della stabile organizzazione
non residente — Presa in considerazione delle perdite realizzate dalla detta
stabile organizzazione — Reintegrazione delle perdite in precedenza dedotte in
caso di cessione della stabile organizzazione non residente — Perdite
definitive»

Nella causa C‑388/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Finanzgericht Köln (sezione tributaria
del tribunale di Colonia, Germania), con decisione del 19 febbraio 2014,
pervenuta in cancelleria il 14 agosto 2014, nel procedimento

Timac Agro Deutschland GmbH

contro

Finanzamt Sankt Augustin,

LA CORTE (Terza Sezione),

composta da M. Ilešič, presidente della Seconda Sezione, facente funzione di
presidente della Terza Sezione, C. Toader, A. Rosas, E. Jarašiūnas e C.G.
Fernlund (relatore), giudici,

avvocato generale: M. Wathelet

cancelliere: K. Malacek, amministratore

vista la fase scritta del procedimento e in seguito all’udienza del 1o luglio
2015,

considerate le osservazioni presentate:

—

|

per il Finanzamt Sankt Augustin, da U. Strake e H. Brandenberg, in qualità di
agenti;  
  
---|---  
  
—

|

per il governo tedesco, da T. Henze e K. Petersen, in qualità di agenti;  
  
---|---  
  
—

|

per il governo francese, da D. Colas, J.-S. Pilczer e S. Ghiandoni, in qualità
di agenti;  
  
---|---  
  
—

|

per il governo austriaco, da C. Pesendorfer, E. Lachmayer, A. Wild e M.
Klamert, in qualità di agenti;  
  
---|---  
  
—

|

per il governo del Regno Unito, da J. Kraehling, in qualità di agente,
assistita da S. Ford e N. Saunders, barristers;  
  
---|---  
  
—

|

per la Commissione europea, da W. Roels e M. Wasmeier, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 3
settembre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
49 TFUE.  
  
---|---  
  
2

|

Tale domanda è stata presentata nell’ambito di una controversia tra la Timac
Agro Deutschland GmbH (in prosieguo: la «Timac Agro»), una società di capitali
di diritto tedesco, e il Finanzamt Sankt Augustin (ufficio tributario di Sankt
Augustin) relativa, da un lato, alla reintegrazione, da parte di quest’ultimo,
delle perdite precedentemente dedotte, relative ai periodi d’imposta 1997 e
1998, afferenti ad una stabile organizzazione non residente di detta società
in occasione della cessione di tale stabile organizzazione ad una società
sorella non residente e, dall’altro lato, al diniego opposto dall’ufficio
tributario di Sankt Augustin di prendere in considerazione le perdite,
relative agli esercizi fiscali a partire dal 1999, subite dalla citata stabile
organizzazione in seguito a detta cessione.  
  
---|---  
  
Contesto normativo

Diritto tedesco

3

|

L’articolo 2 bis, paragrafo 3, frasi dalla prima alla quarta, della legge
tedesca relativa all’imposta sul reddito (Einkommensteuergesetz; in prosieguo:
l’«EStG»), nella versione applicabile agli esercizi fiscali 1997 e 1998,
prevede quanto segue:

«Qualora i risultati dell’attività industriale o commerciale di una sede
stabilita in uno Stato estero siano esentati dall’imposta sul reddito da una
convenzione diretta a prevenire le doppie imposizioni, la perdita relativa a
tali risultati ai sensi delle disposizioni tributarie nazionali va dedotta, su
domanda del soggetto passivo, nel calcolo dell’importo complessivo dei
risultati, nei limiti in cui il soggetto passivo potrebbe compensare o dedurre
detta perdita se i risultati non fossero esenti dall’imposta sul reddito, e a
condizione che essa ecceda i risultati positivi derivanti da un’attività
industriale o commerciale di altre sedi stabilite nello stesso Stato estero ed
esentate in forza della convenzione citata.

Qualora ciò non comporti la compensazione della perdita, ne è ammessa la
deduzione se sono soddisfatte le condizioni di cui all’articolo 10 quinquies.

Qualora, in un esercizio fiscale successivo, i risultati complessivi
provenienti da attività industriali o commerciali delle stabili organizzazioni
situate in tale Stato estero esenti dall’imposta sul reddito siano positivi,
la perdita dedotta a norma della prima e della seconda frase deve essere
reintegrata nell’importo totale dei risultati calcolati per detto esercizio
fiscale.

La terza frase non trova applicazione qualora il soggetto passivo dimostri
che, in forza delle disposizioni dello Stato estero ad esso applicabili, non
gli è consentito in via generale esigere il riporto della deduzione per
perdite su un esercizio diverso da quello in cui le perdite sono state
subite».  
  
---|---  
  
4

|

L’articolo 52, paragrafo 3, frasi terza e quinta, dell’EStG, nella versione
applicabile nel 2005, enuncia quanto segue:

«L’articolo 2 bis, paragrafo 3, terza, quinta e sesta frase, nella versione
pubblicata il 16 aprile 1997 (BGBl 1997 I, pag. 821) continua ad essere
applicabile agli esercizi fiscali dal 1999 al 2008 nella misura in cui venga
realizzato un risultato positivo ai sensi dell’articolo 2 bis, paragrafo 3,
terza frase, o nella misura in cui una stabile organizzazione situata in uno
Stato estero ai sensi dell’articolo 2 bis, paragrafo 4, nella versione della
quinta frase, venga trasformata in società di capitali, ceduta o chiusa. (...)
L’articolo 2 bis, paragrafo 4, è applicabile nella seguente versione agli
esercizi fiscali dal 1999 al 2008:

|

“4.

|

Qualora una stabile organizzazione situata in uno Stato estero venga

|

1)

|

trasformata in una società di capitali oppure  
  
---|---  
  
2)

|

ceduta a titolo oneroso o gratuito oppure  
  
---|---  
  
3)

|

chiusa (...), la perdita dedotta in forza del paragrafo 3, prima e seconda
frase, verrà reintegrata nell’importo totale dei risultati dell’esercizio nel
corso del quale hanno avuto luogo la trasformazione, la cessione o la
chiusura, applicando in via analogica il paragrafo 3, terza frase, nella
misura in cui detta perdita non sia stata reintegrata in forza del paragrafo
3, terza frase, né debba essere ancora reintegrata”».  
  
---|---  
  
Le convenzioni contro la doppia imposizione

5

|

L’articolo 4, paragrafo 1, della convenzione stipulata tra la Repubblica
federale di Germania e la Repubblica d’Austria il 4 ottobre 1954, diretta a
evitare la doppia imposizione nell’ambito delle imposte sul reddito e sul
patrimonio, nonché delle imposte professionali e delle imposte fondiarie
(BGBl. 1955 II, pag. 749), come modificata dalla convenzione dell’8 luglio
1992 (BGBl. 1994 II, pag. 122), prevede quanto segue:

«[s]e una persona domiciliata in uno degli Stati contraenti percepisce
redditi, in quanto titolare o co-titolare di un’impresa industriale o
commerciale la cui attività sia estesa al territorio dell’altro Stato
contraente, tale altro Stato ha il diritto di tassare i suddetti redditi solo
nei limiti in cui essi derivino da una stabile organizzazione situata sul suo
territorio».  
  
---|---  
  
6

|

L’articolo 7, paragrafo 1, della convenzione stipulata fra la Repubblica
federale di Germania e la Repubblica d’Austria il 24 agosto 2000, diretta ad
evitare la doppia imposizione nell’ambito dell’imposta sul reddito e sul
patrimonio (BGBl. 2000 II, pag. 734; in prosieguo: la «convenzione tedesco-
austriaca») dispone quanto segue:

«Gli utili di un’impresa di uno Stato contraente sono imponibili soltanto in
tale Stato, a meno che l’impresa non eserciti la sua attività nell’altro Stato
contraente per il tramite di una stabile organizzazione ivi situata. Qualora
l’impresa eserciti la propria attività secondo tale modalità, i suoi utili
sono imponibili nell’altro Stato, ma unicamente nei limiti in cui essi siano
imputabili a tale stabile organizzazione».  
  
---|---  
  
7

|

L’articolo 23, paragrafo 1, prima frase, della convenzione tedesco-austriaca
così recita:

«L’imposta delle persone residenti nella Repubblica federale di Germania viene
fissata nel modo seguente:

|

a)

|

fatto salvo il disposto della seguente lettera b), non rientrano nella base
imponibile ai fini della determinazione dell’imposta tedesca i redditi
provenienti dalla Repubblica d’Austria e gli elementi patrimoniali situati
nella Repubblica d’Austria i quali, in forza della presente convenzione, sono
imponibili nella Repubblica d’Austria».  
  
---|---  
  
8

|

L’articolo 12, lettera b), del protocollo aggiunto a detta convenzione,
dispone, a proposito dell’articolo 24 della stessa, quanto segue:

«Quando, a partire dall’esercizio finanziario 1990 (1989/1990), un soggetto
residente in Germania subisce perdite presso stabili organizzazioni situate in
Austria, le perdite insorte fino all’esercizio finanziario 1997 (1996/1997)
incluso vengono prese in considerazione in conformità all’art. 2a, n. 3,
dell’EStG. Le reintegrazioni a titolo dell’articolo 2a, n. 3, terza frase, di
[tale legge], non si applicano a partire dall’esercizio fiscale 1994. Qualora
non sia possibile avvalersi nella Repubblica federale di Germania,
conformemente alle citate disposizioni, del beneficio fiscale previsto, stante
la forza di res judicata realizzatasi e l’impossibilità di riavviare la
procedura per scadenza del termine prescritto per la determinazione
dell’imposta, è possibile prendere in considerazione le suddette perdite nella
Repubblica d’Austria mediante deduzione delle perdite. Le perdite insorte a
partire dall’esercizio finanziario 1998 (1997/1998) devono essere prese in
considerazione nello Stato ove è situata la stabile organizzazione, secondo il
principio di reciprocità. Le regole sopra enunciate si applicano solo nei
limiti in cui non comportino una duplice presa in considerazione delle
perdite».  
  
---|---  
  
Procedimento principale e questioni pregiudiziali

9

|

La Timac Agro è una società di capitali di diritto tedesco, che fa parte di un
gruppo francese. Dal 1997 essa deteneva una stabile organizzazione in Austria.
Il 31 agosto 2005 quest’ultima è stata ceduta a titolo oneroso ad una società
stabilita in Austria, appartenente al medesimo gruppo societario della Timac
Agro.  
  
---|---  
  
10

|

Si è posta allora la questione del trattamento delle perdite di tale stabile
organizzazione non residente, in quanto, fra il 1997 e il 2005, la
summenzionata stabile organizzazione aveva realizzato perdite nel corso di
tutti i suoi esercizi, salvo che nel 2000 e nel 2005.  
  
---|---  
  
11

|

A seguito di un controllo fiscale, le basi imponibili della Timac Agro sono
state rettificate per gli anni dal 1997 al 2004. Da un lato, le perdite della
stabile organizzazione situata in Austria, inizialmente dedotte dai risultati
prodotti dalla Timac Agro per il 1997 e il 1998, sono state reintegrate nel
calcolo del risultato fiscale della citata società per il 2005. D’altro lato,
la presa in considerazione delle perdite della medesima stabile organizzazione
nella base imponibile della Timac Agro è stata negata per gli anni dal 1999 al
2004.  
  
---|---  
  
12

|

La Timac Agro, contestando tali rettifiche, ha proposto un ricorso dinanzi al
Finanzgericht Köln (sezione tributaria del tribunale di Colonia). A sostegno
di tale ricorso, essa fa valere che sia la reintegrazione delle perdite subite
dalla sua stabile organizzazione situata in Austria per gli anni 1997 e 1998,
sia l’impossibilità di dedurre le perdite della stabile organizzazione in
parola per gli anni dal 1999 al 2004, sono incompatibili con la libertà di
stabilimento.  
  
---|---  
  
13

|

Per quanto attiene alla reintegrazione delle perdite di cui trattasi, il
giudice del rinvio ritiene che la Corte non abbia ancora risolto la questione
della conformità al diritto dell’Unione di una siffatta reintegrazione a
seguito della cessione di una stabile organizzazione non residente.  
  
---|---  
  
14

|

Tale giudice fa presente che, sebbene i fatti che hanno dato origine alla
sentenza Krankenheim Ruhesitz am Wannsee-Seniorenheimstatt (C‑157/07,
EU:C:2008:588) siano di certo comparabili, in parte, ai fatti della
controversia su cui è chiamato a pronunciarsi, nella citata sentenza era
tuttavia in discussione la reintegrazione delle perdite nella base imponibile
fino a concorrenza degli utili della stabile organizzazione non residente. Per
contro, nel procedimento principale la reintegrazione delle perdite è stata
originata dalla cessione della stabile organizzazione non residente, senza
collegamento con eventuali utili di tale stabile organizzazione.  
  
---|---  
  
15

|

Qualora la Corte dovesse dichiarare che i principi risultanti da detta
sentenza sono da ritenersi parimenti applicabili anche ad un caso come quello
di cui al procedimento principale, il giudice del rinvio si chiede se i
principi relativi alle perdite definitive enunciati dalla Corte ai punti 55 e
56 della sentenza Marks & Spencer (C‑446/03, EU:C:2005:763) siano applicabili
alle perdite relative agli esercizi fiscali relativi agli anni 1997 e 1998, le
quali, essendo reintegrate, non vengono più prese in considerazione in
Germania.  
  
---|---  
  
16

|

Per quanto attiene al rifiuto di prendere in considerazione le perdite della
stabile organizzazione situata in Austria per gli esercizi fiscali relativi
agli anni dal 1999 al 2004, il giudice del rinvio pone in rilievo che, ai
sensi delle disposizioni della convenzione tedesco-austriaca, la Repubblica
d’Austria era competente in via esclusiva ad assoggettare ad imposta i redditi
di tale stabile organizzazione. Il regime della menzionata convenzione diretta
ad evitare le doppie imposizioni copre non già solo gli utili, bensì anche le
perdite. Il ricorso della Timac Agro potrebbe pertanto essere accolto solo
qualora detta convenzione violasse la libertà di stabilimento.  
  
---|---  
  
17

|

Il giudice del rinvio si chiede anche se, nella controversia sulla quale è
chiamato a pronunciarsi, sussistano perdite definitive ai sensi dei principi
enunciati ai punti 55 e 56 della sentenza Marks & Spencer (C‑446/03,
EU:C:2005:763). Esso pone in evidenza di non essere tuttora riuscito a
stabilire i criteri che consentono di determinare le situazioni in cui tali
principi sono applicabili.  
  
---|---  
  
18

|

In tale contesto il Finanzgericht Köln (sezione tributaria del tribunale di
Colonia) ha deciso di sospendere la pronuncia e di sottoporre alla Corte le
seguenti questioni pregiudiziali:

|

«1)

|

Se l’articolo 49 TFUE debba essere interpretato nel senso che osta ad una
normativa, quale l’articolo 52, paragrafo 3, dell’EStG, nei limiti in cui la
causa della circostanza che nel calcolo della base imponibile venga incluso un
importo pari alle perdite precedentemente considerate a fine di deduzione di
una stabile organizzazione estera è la vendita di tale stabile organizzazione
ad un’altra società di capitali, appartenente al medesimo gruppo societario
della venditrice, e non il conseguimento di profitti.  
  
---|---  
  
2)

|

Se l’articolo 49 TFUE debba essere interpretato nel senso che osta ad una
normativa, quale l’articolo 23, paragrafo 1, lettera a), della convenzione
tedesco‑austriaca in base a cui sono esclusi dalla base imponibile ai fini
della tassazione tedesca redditi provenienti dall’Austria se detti redditi
possono essere tassati in Austria, allorché le perdite subite in una stabile
organizzazione austriaca di una società di capitali tedesca non possono quindi
più essere prese in considerazione in Austria, poiché la stabile
organizzazione è venduta ad una società di capitali austriaca, appartenente al
medesimo gruppo societario della società di capitali tedesca».  
  
---|---  
  
Sulle questioni pregiudiziali

Sulla prima questione

19

|

Con la sua prima questione il giudice del rinvio chiede, in sostanza, se
l’articolo 49 TFUE debba essere interpretato nel senso che osta ad una
normativa tributaria di uno Stato membro, come quella di cui al procedimento
principale, in virtù della quale, in caso di cessione da parte di una società
residente di una stabile organizzazione situata in un altro Stato membro ad
una società non residente appartenente allo stesso gruppo della prima, le
perdite precedentemente dedotte e relative alla stabile organizzazione ceduta
sono reintegrate nel risultato fiscale della società cedente quando, in virtù
di una convenzione contro la doppia imposizione, gli utili di una siffatta
stabile organizzazione sono esentati da imposizione nello Stato membro in cui
ha la sua sede la società da cui detta stabile organizzazione dipendeva.  
  
---|---  
  
20

|

Occorre rammentare che la libertà di stabilimento comprende, per le società
costituite a norma delle leggi di uno Stato membro e che abbiano la sede
sociale, l’amministrazione centrale o la sede principale all’interno
dell’Unione europea, il diritto di svolgere la loro attività in altri Stati
membri mediante una controllata, una succursale o un’agenzia (sentenza Nordea
Bank Danmark, C‑48/13, EU:C:2014:2087, punto 17 e giurisprudenza citata).  
  
---|---  
  
21

|

Se invero le disposizioni del Trattato FUE relative alla libertà di
stabilimento mirano ad assicurare il beneficio del trattamento nazionale nello
Stato membro ospitante, esse ostano parimenti a che lo Stato membro d’origine
ostacoli lo stabilimento in un altro Stato membro di una società costituita
conformemente alla propria legislazione, in particolare tramite una stabile
organizzazione (sentenza Nordea Bank Danmark, C‑48/13, EU:C:2014:2087, punto
18 e giurisprudenza citata).  
  
---|---  
  
22

|

La libertà di stabilimento viene ostacolata qualora, ai sensi della normativa
tributaria di uno Stato membro, una società residente che detiene una
controllata o una stabile organizzazione in un altro Stato membro subisca una
disparità di trattamento fiscale svantaggiosa rispetto a una società residente
che detiene una stabile organizzazione o una controllata nel primo Stato
membro (sentenza Nordea Bank Danmark, C‑48/13, EU:C:2014:2087, punto 19 e
giurisprudenza citata).  
  
---|---  
  
23

|

Per quanto concerne la circostanza di prendere in considerazione le perdite di
una stabile organizzazione non residente ai fini della determinazione dei
risultati e del calcolo del reddito imponibile della società da cui dipende
tale stabile organizzazione, la Corte ha già statuito che ciò costituisce un
vantaggio fiscale (sentenza Nordea Bank Danmark, C‑48/13, EU:C:2014:2087,
punto 20 e giurisprudenza citata).  
  
---|---  
  
24

|

Inoltre, discende dalla giurisprudenza della Corte che una reintegrazione di
tali perdite, che si applichi solo in caso di cessione di una stabile
organizzazione non residente, porta a privare di un siffatto vantaggio una
società che detiene una stabile organizzazione in uno Stato membro diverso da
quello in cui si trova la sua sede rispetto a quella che detiene una stabile
organizzazione nel medesimo Stato membro e, pertanto, costituisce un
trattamento svantaggioso (v., in tal senso, sentenza Nordea Bank Danmark,
C‑48/13, EU:C:2014:2087, punto 21).  
  
---|---  
  
25

|

Discende parimenti da tale giurisprudenza che tale trattamento svantaggioso
può dissuadere una società residente dallo svolgere le proprie attività per il
tramite di una stabile organizzazione situata in uno Stato membro diverso da
quello in cui è situata la sua sede, e costituisce, di conseguenza, una
restrizione in linea di principio vietata dalle norme del Trattato relative
alla libertà di stabilimento (v., in tal senso, sentenza Nordea Bank Danmark,
C‑48/13, EU:C:2014:2087, punto 22).  
  
---|---  
  
26

|

Una siffatta restrizione può essere ammessa solo se riguarda situazioni che
non sono oggettivamente comparabili o se è giustificata da un motivo
imperativo di interesse generale (sentenza Nordea Bank Danmark, C‑48/13,
EU:C:2014:2087, punto 23 e giurisprudenza citata).  
  
---|---  
  
27

|

Per quanto concerne la comparabilità delle situazioni, si deve ricordare che,
in linea di principio, le stabili organizzazioni situate in uno Stato membro
diverso da quello interessato non si trovano in una situazione comparabile a
quella delle stabili organizzazioni residenti con riferimento alle misure
previste da tale Stato membro al fine di prevenire o di attenuare la doppia
imposizione degli utili di una società residente (sentenza Nordea Bank
Danmark, C‑48/13, EU:C:2014:2087, punto 24).  
  
---|---  
  
28

|

Tuttavia, consentendo la deduzione delle perdite realizzate da una stabile
organizzazione situata in Austria, la Repubblica federale di Germania ha
concesso un’agevolazione fiscale alla società residente da cui dipendeva tale
stabile organizzazione, come sarebbe avvenuto se quest’ultima fosse stata
situata in Germania e, pertanto, l’ha assimilata ad una stabile organizzazione
residente per quanto riguarda la deduzione delle perdite (v., in tal senso,
sentenze Krankenheim Ruhesitz am Wannsee-Seniorenheimstatt, C‑157/07,
EU:C:2008:588, punto 35, e Nordea Bank Danmark, C‑48/13, EU:C:2014:2087, punto
24). Alla luce di ciò, la situazione di una società residente che detiene una
stabile organizzazione situata in Austria è, di conseguenza, comparabile a
quella di una società residente che detiene una stabile organizzazione situata
in Germania.  
  
---|---  
  
29

|

La giustificazione della restrizione può pertanto risultare soltanto da motivi
imperativi di interesse generale. Anche in tale ipotesi, però, la restrizione
deve essere idonea a garantire il conseguimento dell’obiettivo da essa
perseguito e non eccedere quanto è necessario per raggiungerlo (sentenza
Nordea Bank Danmark, C‑48/13, EU:C:2014:2087, punto 25 e giurisprudenza
citata).  
  
---|---  
  
30

|

La Repubblica federale di Germania sottolinea che i redditi provenienti da una
stabile organizzazione situata in Austria, tanto se realizzati nel periodo in
cui la stabile organizzazione dipendeva da una società stabilita in Germania
quanto se realizzati al momento della cessione di tale stabile organizzazione,
sono esenti da imposizione in Germania, spettando alla Repubblica d’Austria,
ai sensi della convenzione tedesco-austriaca, il potere impositivo in
relazione a tali redditi.  
  
---|---  
  
31

|

Detto Stato membro precisa che la reintegrazione di cui al procedimento
principale equivale all’importo delle perdite già dedotte. Una simile
reintegrazione costituirebbe così la compensazione fiscale di quella parte
degli utili della società residente che non è stata prima tassata.  
  
---|---  
  
32

|

Inoltre, la normativa tributaria in discussione nel procedimento principale
sarebbe diretta ad evitare che i contribuenti possano eludere il regime di
reintegrazione attraverso prezzi di vendita fissati al di sotto del prezzo di
mercato o attraverso altri meccanismi e impedire il prelevamento dell’imposta
a posteriori.  
  
---|---  
  
33

|

La Repubblica federale di Germania ritiene che la normativa tributaria di cui
al procedimento principale sia quindi giustificata tanto per motivi imperativi
di interesse generale legati alla necessità di assicurare una ripartizione
equilibrata del potere impositivo tra gli Stati membri quanto per quelli
legati alla coerenza della normativa tributaria e alla prevenzione
dell’elusione fiscale.  
  
---|---  
  
34

|

Per quanto riguarda, innanzitutto, l’esigenza di mantenere un’equilibrata
ripartizione del potere impositivo tra gli Stati membri, si deve ricordare che
si tratta di un obiettivo legittimo riconosciuto dalla Corte, che può rendere
necessaria l’applicazione, alle attività economiche delle società stabilite in
uno degli Stati membri, delle sole norme fiscali di quest’ultimo, in ordine
tanto ai ricavi quanto alle perdite (sentenza K, C‑322/11, EU:C:2013:716,
punto 50 e giurisprudenza citata).  
  
---|---  
  
35

|

Come la Corte ha già avuto modo di sottolineare, tale obiettivo è
principalmente volto a salvaguardare la simmetria tra il diritto di
imposizione sugli utili e la facoltà di portare in deduzione le perdite, in
particolare, al fine di evitare che il contribuente scelga liberamente lo
Stato in cui far valere gli utili o le perdite medesimi (sentenza K, C‑322/11,
EU:C:2013:716, punto 51 e giurisprudenza citata).  
  
---|---  
  
36

|

Nel procedimento principale, qualora la convenzione tedesco-austriaca non si
applicasse, la Repubblica federale di Germania disporrebbe del diritto di
tassare i redditi di una stabile organizzazione situata in Austria che dipende
da una società stabilita in Germania.  
  
---|---  
  
37

|

Tuttavia, l’applicazione di detta convenzione ha fatto sì che la Repubblica
federale di Germania non abbia esercitato il proprio potere impositivo su tali
redditi. Privare la Repubblica federale di Germania della facoltà di
reintegrare nell’imponibile della società residente le perdite precedentemente
dedotte e relative alla stabile organizzazione situata in Austria, in caso di
cessione di detta stabile organizzazione, equivarrebbe quindi a permettere a
tale società di scegliere liberamente lo Stato membro in cui dedurre tali
perdite (v., in tal senso, sentenza Lidl Belgium, C‑414/06, EU:C:2008:278,
punto 34).  
  
---|---  
  
38

|

Alla luce di siffatte considerazioni la reintegrazione di cui al procedimento
principale consente di salvaguardare la simmetria tra il diritto di
imposizione dei redditi e la facoltà di portare in deduzione le perdite e, di
conseguenza, di assicurare una ripartizione equilibrata del potere impositivo
tra gli Stati membri in questione.  
  
---|---  
  
39

|

Per quanto concerne, poi, la giustificazione basata sulla necessità di
garantire la coerenza del regime fiscale nazionale, si deve ricordare che si
tratta parimenti di un obiettivo legittimo riconosciuto dalla Corte. Affinché
un simile argomento di giustificazione possa essere accolto, dev’essere
dimostrata l’esistenza di un nesso diretto tra il beneficio fiscale di cui
trattasi e la compensazione del suddetto beneficio con un determinato prelievo
fiscale, ove il carattere diretto di tale nesso dev’essere valutato con
riguardo all’obiettivo della normativa in questione (sentenza K, C‑322/11,
EU:C:2013:716, punti 65 e 66).  
  
---|---  
  
40

|

Nell’ambito della reintegrazione delle perdite di una stabile organizzazione
non residente precedentemente dedotte, la Corte ha precisato che tale
reintegrazione non può essere disgiunta dalla precedente presa in
considerazione delle stesse. Così, la Corte ha considerato che siffatta
reintegrazione, nel caso di una società titolare di una stabile organizzazione
situata in uno Stato membro diverso da quello in cui essa è stabilita,
rispetto alla quale lo Stato membro di residenza della suddetta società non
dispone di alcun diritto impositivo, riflette una logica di simmetria.
Pertanto sussisteva un nesso diretto, personale e materiale tra i due elementi
di un tale meccanismo fiscale, e di conseguenza la reintegrazione costituiva
il complemento indissociabile della deduzione precedentemente accordata (v.,
in tal senso, sentenza Krankenheim Ruhesitz am Wannsee-Seniorenheimstatt,
C‑157/07, EU:C:2008:588, punto 42).  
  
---|---  
  
41

|

Nel caso di cui al procedimento principale, è sufficiente constatare che dal
momento che la Repubblica federale di Germania non esercita alcun potere
impositivo sugli utili di una stabile organizzazione situata in Austria, la
reintegrazione delle perdite di cui trattasi nell’imponibile della società
residente, da cui dipendeva tale stabile organizzazione, riflette una logica
di simmetria e costituisce il complemento indissociabile della deduzione
precedentemente accordata. Pertanto, una normativa tributaria, come quella di
cui al procedimento principale, è parimenti giustificata dalla necessità di
garantire la coerenza del regime fiscale tedesco.  
  
---|---  
  
42

|

Per quanto concerne, infine, l’obiettivo della prevenzione dell’elusione
fiscale, occorre rilevare che si tratta di un obiettivo tale da giustificare
una restrizione della libertà di stabilimento garantita dal Trattato. Secondo
la giurisprudenza della Corte, affinché un argomento fondato su tale
giustificazione possa essere accolto, lo scopo specifico di tale restrizione
deve consistere nell’ostacolare comportamenti consistenti nel creare
costruzioni puramente artificiose, prive di effettività economica e
finalizzate a eludere la normale imposta sui redditi generati da attività sul
territorio nazionale (sentenza K, C‑322/11, EU:C:2013:716, punto 61 e
giurisprudenza citata).  
  
---|---  
  
43

|

Quanto alla pertinenza di detta giustificazione in circostanze come quelle di
cui al procedimento principale, si deve riconoscere che sussiste il rischio
che un gruppo di società organizzi le proprie attività in modo da dedurre dal
proprio reddito imponibile in Germania le perdite di una stabile
organizzazione in passivo situata in Austria, per poi, una volta che tale
stabile organizzazione sia divenuta redditizia, trasferire le attività di
quest’ultima in un’altra società dello stesso gruppo che è assoggettata ad
imposta in un altro Stato membro.  
  
---|---  
  
44

|

Con la reintegrazione delle perdite così dedotte nell’imponibile della società
cedente stabilita in Germania in caso di cessione della stabile organizzazione
situata in Austria, la normativa tributaria di cui trattasi è idonea dunque a
prevenire le pratiche che hanno lo scopo di eludere la normale imposta sugli
utili generati da attività sul territorio tedesco.  
  
---|---  
  
45

|

Alla luce di tali considerazioni si deve constatare che una normativa
tributaria, come quella di cui al procedimento principale, può essere
giustificata da motivi imperativi di interesse generale collegati alla
necessità di assicurare una ripartizione equilibrata del potere impositivo tra
la Repubblica federale di Germania e la Repubblica d’Austria nonché la
coerenza del regime fiscale tedesco e di prevenire l’elusione fiscale.  
  
---|---  
  
46

|

Tuttavia, occorre ancora verificare se una normativa siffatta non vada al di
là di quanto necessario per conseguire tali obiettivi.  
  
---|---  
  
47

|

Si deve anzitutto, in limine, ricordare che gli obiettivi della coerenza
impositiva e della ripartizione equilibrata del potere impositivo coincidono
(sentenza National Grid Indus, C‑371/10, EU:C:2011:785, punto 80). Inoltre,
gli obiettivi di salvaguardia della ripartizione equilibrata del potere
impositivo tra gli Stati membri e di prevenzione dell’evasione fiscale sono
connessi (sentenza Oy AA, C‑231/05, EU:C:2007:439, punto 62 e giurisprudenza
citata).  
  
---|---  
  
48

|

Per quanto concerne la proporzionalità della normativa tributaria di cui al
procedimento principale, si deve ricordare che l’obiettivo della ripartizione
equilibrata del potere impositivo mira a salvaguardare la simmetria tra il
diritto di imposizione degli utili e la facoltà di deduzione delle perdite. La
necessità di salvaguardare tale simmetria esige che le perdite dedotte in
relazione a una stabile organizzazione possano essere compensate
dall’imposizione degli utili di quest’ultima realizzati nella vigenza della
competenza tributaria dello Stato membro considerato, vale a dire tanto gli
utili realizzati durante tutto il periodo in cui detta stabile organizzazione
dipendeva dalla società residente, quanto quelli realizzati al momento della
cessione della stessa stabile organizzazione (sentenza Nordea Bank Danmark,
C‑48/13, EU:C:2014:2087, punti 32 e 33).  
  
---|---  
  
49

|

Una tale compensazione vale inoltre ad assicurare la coerenza impositiva dato
che essa è il complemento inscindibile della presa in considerazione delle
perdite precedentemente operata (v., in tal senso, sentenza Krankenheim
Ruhesitz am Wannsee-Seniorenheimstatt, C‑157/07, EU:C:2008:588, punto 54).  
  
---|---  
  
50

|

Ancora, si deve constatare che detta compensazione può anche prevenire
un’elusione fiscale poiché esclude il rischio di comportamenti tesi ad eludere
la normale imposta nello Stato di residenza della società da cui dipende la
stabile organizzazione.  
  
---|---  
  
51

|

Nel procedimento principale è pacifico, per quanto concerne i redditi
realizzati da una stabile organizzazione situata in Austria che appartiene a
una società stabilita in Germania, che sono esenti da imposizione in Germania
tanto quelli realizzati prima della cessione della stabile organizzazione,
quanto quelli realizzati al momento di detta cessione. Ne consegue che le
perdite precedentemente dedotte e relative alla stabile organizzazione ceduta
non possono essere compensate tassando i redditi di tale stabile
organizzazione. Pertanto, la reintegrazione di dette perdite nell’imponibile
della società cedente è una misura proporzionata rispetto agli obiettivi
perseguiti, cioè la ripartizione equilibrata del potere impositivo, la
necessità di assicurare la coerenza della normativa tributaria, nonché la
prevenzione dell’evasione fiscale.  
  
---|---  
  
52

|

Infine, per rispondere alla domanda del giudice del rinvio circa i principi
relativi alle perdite definitive enunciati ai punti 55 e 56 della sentenza
Marks & Spencer (C‑446/03, EU:C:2005:763), occorre precisare che la
constatazione relativa alla proporzionalità della reintegrazione di cui al
procedimento principale non significa tuttavia che lo Stato membro di
residenza della società cedente non sia tenuto a rispettare i principi
enunciati ai punti citati, poiché detta reintegrazione non incide sulla
qualificazione della perdita di cui trattasi.  
  
---|---  
  
53

|

Qualora la società residente cedente dimostri che le perdite reintegrate sono
perdite definitive, ai sensi del punto 55 della sentenza Marks & Spencer
(C‑446/03, EU:C:2005:763), l’esclusione della possibilità, per la società
medesima, di dedurre dai propri utili imponibili nello Stato membro di
residenza le perdite subite da una stabile organizzazione non residente
risulta in contrasto con l’articolo 49 TFUE (sentenza Commissione/Regno Unito,
C‑172/13, EU:C:2015:50, punto 27).  
  
---|---  
  
54

|

Per quanto concerne la definitività di una perdita, si deve, in primo luogo,
ricordare che essa non può risultare dal fatto che lo Stato membro in cui è
situata tale stabile organizzazione di residenza escluda qualsiasi possibilità
di riporto delle perdite (sentenza Commissione/Regno Unito, C‑172/13,
EU:C:2015:50, punto 33 e giurisprudenza citata).  
  
---|---  
  
55

|

In secondo luogo, la citata definitività può essere accertata solamente
qualora detta stabile organizzazione non percepisca più ricavi nello Stato
membro in cui è situata, in quanto, fintantoché essa continui a percepire
ricavi, ancorché minimi, sussiste la possibilità che le perdite subite possano
essere poi compensate con utili futuri realizzati in detto Stato membro, vuoi
dalla stessa stabile organizzazione, vuoi da un terzo (sentenza
Commissione/Regno Unito, C‑172/13, EU:C:2015:50, punto 36 e giurisprudenza
citata).  
  
---|---  
  
56

|

Per quanto concerne le perdite di cui al procedimento principale, la
Repubblica d’Austria ha indicato che in Austria non sono state esaurite le
possibilità di prendere in considerazione tali perdite.  
  
---|---  
  
57

|

Compete però al giudice del rinvio stabilire se la Timac Agro abbia
effettivamente fornito la prova della definitività delle perdite in parola.  
  
---|---  
  
58

|

Alla luce delle considerazioni che precedono, si deve rispondere alla prima
questione dichiarando che l’articolo 49 TFUE deve essere interpretato nel
senso che non osta ad una normativa tributaria di uno Stato membro, come
quella di cui al procedimento principale, in virtù della quale, in caso di
cessione da parte di una società residente di una stabile organizzazione
situata in un altro Stato membro ad una società non residente appartenente
allo stesso gruppo della prima società, le perdite precedentemente dedotte e
relative alla stabile organizzazione ceduta sono reintegrate nel risultato
fiscale della società cedente quando, in virtù di una convenzione contro la
doppia imposizione, i redditi di una siffatta stabile organizzazione sono
esentati da imposizione nello Stato membro in cui ha la sua sede la società da
cui detta stabile organizzazione dipendeva.  
  
---|---  
  
Sulla seconda questione

59

|

Risulta dalla decisione di rinvio che, a differenza degli esercizi fiscali
relativi agli anni 1997 e 1998, a partire dall’esercizio fiscale dell’anno
1999, in seguito ad una modifica della normativa tributaria tedesca, le
perdite di una stabile organizzazione non residente, nel caso in cui lo Stato
membro in cui questa è situata abbia il potere esclusivo di tassarne i
risultati, non sono più prese in considerazione in Germania.  
  
---|---  
  
60

|

Dalla decisione di rinvio si evince parimenti che, in virtù della convenzione
tedesco-austriaca, una simile competenza spetta alla Repubblica d’Austria.  
  
---|---  
  
61

|

Si deve, pertanto, considerare che, con la sua seconda questione, il giudice
del rinvio chiede, in sostanza, se l’articolo 49 TFUE debba essere
interpretato nel senso che osta ad una normativa fiscale di uno Stato membro,
come quella di cui al procedimento principale, che, in caso di cessione da
parte di una società residente di una stabile organizzazione situata in uno
Stato membro ad una società non residente appartenente allo stesso gruppo
della prima società, esclude la possibilità per la società residente di
prendere in considerazione nella base imponibile le perdite della stabile
organizzazione ceduta allorché, in virtù di una convenzione contro la doppia
imposizione, il potere esclusivo di tassare i redditi di tale stabile
organizzazione spetta allo Stato membro in cui essa è situata.  
  
---|---  
  
62

|

A tal proposito occorre ricordare, da un lato, che una normativa tributaria
che permette di prendere in considerazione perdite di una stabile
organizzazione situata nel territorio dello Stato membro interessato ai fini
della determinazione dei risultati e del calcolo del reddito imponibile di una
società residente da cui dipende tale stabile organizzazione costituisce un
vantaggio fiscale, e dall’altro lato, che il diniego di tale vantaggio qualora
le perdite provengano da una stabile organizzazione situata in uno Stato
membro diverso da quello in cui ha sede detta società, può dissuadere una
società residente dall’esercitare le proprie attività tramite una stabile
organizzazione situata in un altro Stato membro, e, pertanto, integra una
restrizione in linea di principio vietata dalle disposizioni del Trattato
relative alla libertà di stabilimento (v., in tal senso, sentenza Lidl
Belgium, C‑414/06, EU:C:2008:278, punti da 23 a 26).  
  
---|---  
  
63

|

In accordo alla giurisprudenza richiamata al punto 26 della presente sentenza,
una siffatta restrizione può essere ammessa solo se riguarda situazioni che
non sono oggettivamente comparabili o se è giustificata da un motivo
imperativo di interesse generale.  
  
---|---  
  
64

|

Per quanto concerne la comparabilità delle situazioni, come ricordato al punto
27 della presente sentenza, una stabile organizzazione situata in un altro
Stato membro non si trova, in linea di principio, in una situazione
comparabile a quella di una stabile organizzazione residente con riferimento
alle misure previste da uno Stato membro al fine di prevenire o di attenuare
la doppia imposizione degli utili di una società residente.  
  
---|---  
  
65

|

Nel caso di specie si deve constatare che, dal momento che la Repubblica
federale di Germania non esercita alcun potere impositivo sui risultati di una
stabile organizzazione del genere, non essendo la deduzione delle sue perdite
più autorizzata in Germania, la situazione di una stabile organizzazione
situata in Austria non è comparabile a quella di una stabile organizzazione
situata in Germania con riferimento alle misure previste dalla Repubblica
federale di Germania al fine di prevenire o di attenuare la doppia imposizione
degli utili di una società residente (v., in tal senso, sentenza Nordea Bank
Danmark, C‑48/13, EU:C:2014:2087, punto 24 e giurisprudenza citata).  
  
---|---  
  
66

|

Alla luce di quanto precede si deve rispondere alla seconda questione
dichiarando che l’articolo 49 TFUE deve essere interpretato nel senso che non
osta ad una normativa fiscale di uno Stato membro, come quella di cui al
procedimento principale, che, in caso di cessione da parte di una società
residente di una stabile organizzazione situata in un altro Stato membro ad
una società non residente appartenente allo stesso gruppo della prima società,
esclude la possibilità per la società residente di prendere in considerazione
nella base imponibile le perdite della stabile organizzazione ceduta allorché,
in virtù di una convenzione contro la doppia imposizione, il potere esclusivo
di tassare i risultati di tale stabile organizzazione spetti allo Stato membro
in cui essa è situata.  
  
---|---  
  
Sulle spese

67

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|  |

1)

|

L’articolo 49 TFUE deve essere interpretato nel senso che non osta ad una
normativa tributaria di uno Stato membro, come quella di cui al procedimento
principale, in virtù della quale, in caso di cessione da parte di una società
residente di una stabile organizzazione situata in un altro Stato membro ad
una società non residente appartenente allo stesso gruppo della prima società,
le perdite precedentemente dedotte e relative alla stabile organizzazione
ceduta sono reintegrate nel risultato fiscale della società cedente quando, in
virtù di una convenzione contro la doppia imposizione, i redditi di una
siffatta stabile organizzazione sono esentati da imposizione nello Stato
membro in cui ha la sua sede la società da cui detta stabile organizzazione
dipendeva.  
  
---|---  
|  |

2)

|

L’articolo 49 TFUE deve essere interpretato nel senso che non osta ad una
normativa fiscale di uno Stato membro, come quella di cui al procedimento
principale, che, in caso di cessione da parte di una società residente di una
stabile organizzazione situata in un altro Stato membro ad una società non
residente appartenente allo stesso gruppo della prima società, esclude la
possibilità per la società residente di prendere in considerazione nella base
imponibile le perdite della stabile organizzazione ceduta allorché, in virtù
di una convenzione contro la doppia imposizione, il potere esclusivo di
tassare i risultati di tale stabile organizzazione spetti allo Stato membro in
cui essa è situata.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

