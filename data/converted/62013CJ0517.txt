

SENTENZA DELLA CORTE (Terza Sezione)

17 dicembre 2015 ( * )

«Rinvio pregiudiziale — Reti e servizi di comunicazione elettronica —
Direttiva 97/13/CE — Articoli 4 e 11 — Direttiva 2002/20/CE — Articolo 6 —
Condizioni che possono essere apposte all’autorizzazione generale, ai diritti
d’uso delle frequenze radio o dei numeri e obblighi specifici — Articolo 13 —
Contributo per il diritto di installare strutture — Ambito di applicazione —
Normativa provinciale — Tassa sui piloni e/o impianti di emissione e di
ricezione della rete di telefonia mobile»

Nella causa C‑517/13,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Tribunal de première instance de Namur
(Tribunale di primo grado di Namur, Belgio), con decisione dell’11 settembre
2013, pervenuta in cancelleria il 27 settembre 2013, nel procedimento

Proximus SA, già Belgacom SA, che ha riassunto la causa avviata da Belgacom
Mobile SA,

contro

Province de Namur,

LA CORTE (Terza Sezione),

composta da M. Ilešič, presidente della Seconda Sezione, facente funzione di
presidente della Terza Sezione, C. Toader, D. Šváby, E. Jarašiūnas (relatore)
e C.G. Fernlund, giudici,

avvocato generale: N. Wahl

cancelliere: V. Tourrès, amministratore

vista la fase scritta del procedimento e in seguito all’udienza del 3
settembre 2015,

considerate le osservazioni presentate:

—

|

per la Proximus SA, già Belgacom SA, che ha riassunto la causa avviata da
Belgacom Mobile SA, da H. De Bauw e B. Den Tandt, advocaten;  
  
---|---  
  
—

|

per la Province de Namur, da J. Bourtembourg e N. Fortemps, avocats;  
  
---|---  
  
—

|

per il governo belga, da J. Van Holm e M. Jacobs, in qualità di agenti,
assistite da J. Bourtembourg, avocat;  
  
---|---  
  
—

|

per la Commissione europea, da J. Hottiaux e L. Nicolae, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 6 e 13 della direttiva 2002/20/CE del Parlamento europeo e del
Consiglio, del 7 marzo 2002, relativa alle autorizzazioni per le reti e i
servizi di comunicazione elettronica (direttiva autorizzazioni) (GU L 108,
pag. 21).  
  
---|---  
  
2

|

Tale domanda è stata presentata nell’ambito di una controversia tra la
Proximus SA, già Belgacom SA, che ha riassunto la causa avviata dalla Belgacom
Mobile SA, e la Province de Namur (Provincia di Namur) in merito a una tassa
sui piloni e sugli impianti di emissione e di ricezione della rete di
telefonia mobile installati sul territorio di detta provincia.  
  
---|---  
  
Contesto normativo

Il diritto dell’Unione

La direttiva 97/13/CE

3

|

La direttiva 97/13/CE del Parlamento europeo e del Consiglio, del 10 aprile
1997, relativa ad una disciplina comune in materia di autorizzazioni generali
e di licenze individuali nel settore dei servizi di telecomunicazione (GU L
117, pag. 15), è stata abrogata, a decorrere dal 25 luglio 2003, dall’articolo
26 della direttiva 2002/21/CE del Parlamento europeo e del Consiglio, del 7
marzo 2002, che istituisce un quadro normativo comune per le reti ed i servizi
di comunicazione elettronica (direttiva «quadro») (GU L 108, pag. 33; in
prosieguo: la «direttiva quadro»).  
  
---|---  
  
4

|

Come emergeva dal primo, terzo, quarto e quinto considerando della direttiva
97/13, quest’ultima si collocava tra le misure adottate per la completa
liberalizzazione dei servizi e delle infrastrutture di telecomunicazione. Essa
ha istituito, a tal fine, una disciplina comune, applicabile ai regimi di
autorizzazione, destinata ad agevolare in modo significativo l’ingresso di
nuovi operatori sul mercato. Tale disciplina prevedeva, da un lato, norme
relative alle procedure di concessione delle autorizzazioni e al contenuto di
queste ultime e, dall’altro, norme relative alla natura, o anche all’entità,
degli oneri pecuniari collegati a tali procedure che gli Stati membri potevano
imporre alle imprese nel settore dei servizi di telecomunicazione.  
  
---|---  
  
5

|

L’articolo 4 della direttiva 97/13, rubricato «Condizioni relative alle
autorizzazioni generali», prevedeva, al paragrafo 1, quanto segue:

«Qualora gli Stati membri subordinino la prestazione di servizi di
telecomunicazioni ad autorizzazioni generali, le condizioni, ove giustificato,
di queste ultime imposte sono quelle elencate nell’allegato, ai punti 2 e 3.
Tali autorizzazioni realizzano il sistema meno oneroso possibile nel rispetto
delle pertinenti esigenze fondamentali e delle altre pertinenti esigenze
d’interesse pubblico di cui all’allegato, ai pertinenti punti 2 e 3».  
  
---|---  
  
6

|

L’articolo 11 di tale direttiva, rubricato «Diritti e oneri per le licenze
individuali», era così formulato:

«1. Gli Stati membri fanno sì che i diritti richiesti alle imprese per le
procedure di autorizzazione siano esclusivamente intesi a coprire i costi
amministrativi sostenuti per il rilascio, la gestione, il controllo e
l’esecuzione delle relative licenze individuali. I diritti per le licenze
individuali sono proporzionati al lavoro che esse comportano e sono pubblicati
in maniera appropriata e sufficientemente dettagliata perché possano essere
facilmente accessibili.

2\. In deroga al paragrafo 1, quando siano utilizzate risorse rare, gli Stati
membri possono permettere all’autorità di regolamentazione nazionale di
imporre diritti che riflettono la necessità di assicurare l’uso ottimale di
tali risorse. I diritti devono essere non discriminatori e tener particolare
conto della necessità di incoraggiare lo sviluppo di servizi innovativi e la
concorrenza».  
  
---|---  
  
La direttiva autorizzazioni

7

|

L’articolo 1 della direttiva autorizzazioni, rubricato «Finalità e ambito di
applicazione», dispone, al paragrafo 2, quanto segue:

«La presente direttiva si applica alle autorizzazioni per la fornitura di reti
e servizi di comunicazione elettronica».  
  
---|---  
  
8

|

L’articolo 2 di tale direttiva, rubricato «Definizioni», prevede, al paragrafo
2, lettera a), che con la nozione di «autorizzazione generale» si intenda «il
quadro normativo istituito dallo Stato membro che garantisce i diritti alla
fornitura di reti o di servizi di comunicazione elettronica e stabilisce
obblighi specifici per il settore applicabili a tutti i tipi o a tipi
specifici di servizi e di reti di comunicazione elettronica, conformemente
alla presente direttiva».  
  
---|---  
  
9

|

L’articolo 6 della direttiva autorizzazioni riguarda le condizioni apposte
all’autorizzazione generale, ai diritti d’uso delle frequenze radio e dei
numeri nonché obblighi specifici. Il suo paragrafo 1 precisa quanto segue:

«L’autorizzazione generale per la fornitura di reti o servizi di comunicazione
elettronica, i diritti d’uso delle frequenze radio e i diritti d’uso dei
numeri possono essere assoggettati esclusivamente alle condizioni elencate,
rispettivamente, nelle parti A, B e C dell’allegato. Tali condizioni devono
essere obiettivamente giustificate rispetto alla rete o al servizio in
questione, proporzionate, trasparenti e non discriminatorie».  
  
---|---  
  
10

|

Ai sensi dell’articolo 13 della direttiva autorizzazioni, rubricato
«Contributi per la concessione di diritti d’uso e di diritti di installare
strutture»:

«Gli Stati membri possono consentire all’autorità competente di riscuotere
contributi sui diritti d’uso delle frequenze radio o dei numeri o sui diritti
di installare strutture su proprietà pubbliche o private, al di sopra o sotto
di esse al fine di garantire l’impiego ottimale di tali risorse. Gli Stati
membri fanno sì che tali contributi siano trasparenti, obiettivamente
giustificati, proporzionati allo scopo perseguito e non discriminatori e
tengano conto degli obiettivi dell’articolo 8 della [direttiva quadro]».  
  
---|---  
  
Il diritto belga

11

|

In data 17 ottobre 1997, il Conseil provincial de Namur (Consiglio provinciale
di Namur) ha adottato un regolamento tributario con cui ha istituito una tassa
annuale sui piloni e sugli impianti di emissione e di ricezione della rete di
telefonia mobile per l’anno d’imposta 1998 (in prosieguo: il «regolamento
tributario»).  
  
---|---  
  
12

|

Il regolamento tributario precisa, all’articolo 1, che tale tassa si applica
ai «piloni e [agli] impianti di emissione e di ricezione della rete [di
telefonia mobile] installati sul territorio della Provincia di Namur».  
  
---|---  
  
13

|

Secondo l’articolo 2 di tale regolamento tributario, detta tassa «è dovuta
dalla persona fisica o giuridica che utilizza il pilone e/o l’impianto di
emissione e di ricezione della rete [di telefonia mobile]».  
  
---|---  
  
14

|

L’articolo 3 del regolamento tributario stabilisce che l’importo della tassa
di cui trattasi è di BEF (franchi belgi) 100000 (circa EUR 2478) per pilone e
di BEF 50000 (circa EUR 1239) per impianto di emissione e di ricezione della
rete di telefonia mobile.  
  
---|---  
  
Procedimento principale e questioni pregiudiziali

15

|

Dal fascicolo presentato alla Corte emerge che la Belgacom Mobile SA, nei cui
diritti è subentrata la Belgacom SA, divenuta successivamente la Proximus SA,
è l’operatore di una rete pubblica di comunicazione elettronica e che, a tale
titolo, è proprietaria e utilizzatrice di piloni e impianti di emissione e di
ricezione della rete di telefonia mobile installati sul territorio della
Provincia di Namur.  
  
---|---  
  
16

|

Le autorità della Provincia di Namur hanno emesso, durante l’anno 1999, in
forza del regolamento tributario, un’ingiunzione di pagamento vertente
sull’assoggettamento della Belgacom Mobile SA alla tassa di cui trattasi nel
procedimento principale in relazione all’anno di imposta 1998, per un importo
pari a EUR 328458,92. Tale ingiunzione di pagamento è stata oggetto di un
reclamo al governatore della Provincia. Poiché il reclamo è stato respinto, il
14 giugno 2000 la Belgacom Mobile SA ha proposto ricorso dinanzi al Tribunal
de première instance de Namur (Tribunale di primo grado di Namur).  
  
---|---  
  
17

|

A sostegno del ricorso dinanzi al giudice del rinvio, la Belgacom Mobile SA ha
sostenuto che il regolamento tributario è incompatibile con la direttiva
autorizzazioni, dal momento che esso istituisce una tassa rientrante
nell’ambito di applicazione di tale direttiva e non soddisfa le condizioni
previste dall’articolo 13 di quest’ultima.  
  
---|---  
  
18

|

La Province de Namur ha sostenuto che la direttiva autorizzazioni non può
trovare applicazione nel caso di specie poiché la tassa di cui trattasi nel
procedimento principale non è né una tassa legata all’autorizzazione generale
di utilizzare una rete di comunicazione elettronica né un contributo legato
all’installazione di strutture su proprietà pubbliche o private al di sopra o
sotto di esse.  
  
---|---  
  
19

|

Tenuto conto di tali osservazioni, il giudice del rinvio nutre dubbi circa la
compatibilità della tassa di cui trattasi nel procedimento principale con la
direttiva autorizzazioni.  
  
---|---  
  
20

|

È in tale contesto che il Tribunal de première instance de Namur (Tribunale di
primo grado di Namur) ha deciso di sospendere il giudizio e di sottoporre alla
Corte le seguenti questioni pregiudiziali:

|

«1)

|

Se l’articolo 13 della direttiva [“autorizzazioni”] debba essere interpretato
nel senso che esso osta a una normativa di un’autorità nazionale o di un ente
locale che istituisca, per esigenze di bilancio estranee alle finalità di tali
autorizzazioni, una tassa sulle infrastrutture di comunicazioni mobili
utilizzate nell’ambito dell’esercizio di attività coperte da un’autorizzazione
generale rilasciata in applicazione della medesima direttiva (all’occorrenza,
distinguendo l’ipotesi in cui tali infrastrutture siano realizzate su beni
privati rispetto a quella della loro realizzazione su beni pubblici).  
  
---|---  
  
2)

|

Se l’articolo 6, [paragrafo] 1, della direttiva [autorizzazioni] debba essere
interpretato nel senso che esso osta a una normativa di un’autorità nazionale
o di un ente locale che istituisca, per esigenze di bilancio estranee alle
finalità di tali autorizzazioni, una tassa sulle infrastrutture di
comunicazioni mobili che non rientra fra le condizioni elencate nella parte A
dell’allegato della medesima direttiva, in particolare poiché detta tassa non
costituisce un diritto amministrativo ai sensi dell’articolo 12 [di detta
direttiva]».  
  
---|---  
  
Sulle questioni pregiudiziali

21

|

Occorre rilevare, innanzitutto, che la domanda di pronuncia pregiudiziale si
riferisce alla direttiva autorizzazioni. La Corte fornirà, di conseguenza, le
interpretazioni di tale direttiva richieste dal giudice del rinvio. Tuttavia,
la direttiva, ai sensi del suo articolo 19, è entrata in vigore il giorno
della sua pubblicazione nella Gazzetta Ufficiale delle Comunità europee, vale
a dire il 24 aprile 2002, e, secondo il suo articolo 18, era applicabile
soltanto a partire dal 25 luglio 2003. Orbene, dalla decisione di rinvio
emerge che il ricorso nel procedimento principale, presentato dalla Belgacom
Mobile SA il 14 luglio 2000, è volto all’annullamento di un’ingiunzione di
pagamento emessa nel 1999, quando la direttiva 97/13 era ancora in vigore.  
  
---|---  
  
22

|

Tuttavia, nell’ipotesi in cui il giudice del rinvio constatasse che la
controversia di cui al procedimento principale rientra nell’ambito di
applicazione della direttiva 97/13, si deve precisare che le risposte fornite
nella presente sentenza alle questioni sollevate possono essere trasposte a
tale atto legislativo precedente.  
  
---|---  
  
23

|

Occorre infatti rilevare che in sostanza, da un lato, l’articolo 6, paragrafo
1, della direttiva autorizzazioni corrisponde all’articolo 4, paragrafo 1,
della direttiva 97/13, in quanto entrambe le disposizioni mirano a
disciplinare le condizioni a cui gli Stati membri potevano o possono
subordinare l’autorizzazione generale. Dall’altro lato, l’articolo 13 della
direttiva autorizzazioni corrisponde all’articolo 11, paragrafo 2, della
direttiva 97/13, poiché entrambe tali disposizioni sono volte a disciplinare
la possibilità per gli Stati membri di imporre, a determinate condizioni,
contributi tenendo conto della necessità di garantire l’impiego ottimale delle
risorse rare nonché di promuovere la concorrenza, lo sviluppo del mercato
interno o il sostegno degli interessi del cittadino dell’Unione. Dalla
corrispondenza delle citate disposizioni emerge che l’interpretazione di tali
disposizioni della direttiva autorizzazioni può essere trasposta alle
disposizioni di cui trattasi della direttiva 97/13.  
  
---|---  
  
24

|

Con le sue questioni, che occorre esaminare congiuntamente, il giudice del
rinvio chiede, sostanzialmente, se gli articoli 6 e 13 della direttiva
autorizzazioni debbano essere interpretati nel senso che essi ostano a che una
tassa, come quella di cui trattasi nel procedimento principale, sia imposta
alla persona fisica o giuridica che utilizza un pilone e/o un impianto di
emissione e di ricezione della rete di telefonia mobile.  
  
---|---  
  
25

|

In forza dell’articolo 1, paragrafo 2, della direttiva autorizzazioni, tale
direttiva si applica alle autorizzazioni per la fornitura di reti e servizi di
comunicazione elettronica.  
  
---|---  
  
26

|

La direttiva prevede non solo norme relative alle procedure di concessione
delle autorizzazioni generali o dei diritti d’uso delle frequenze radio o dei
numeri o al loro contenuto, ma altresì regole relative alla natura, o anche
all’entità, degli oneri pecuniari collegati a tali procedure che gli Stati
membri possono imporre alle imprese nel settore dei servizi di comunicazione
elettronica (v. sentenze Belgacom e Mobistar, C‑256/13 e C‑264/13,
EU:C:2014:2149, punto 29, nonché Base Company, C‑346/13, EU:C:2015:649, punto
15).  
  
---|---  
  
27

|

Come emerge da una giurisprudenza costante della Corte, è nell’ambito della
direttiva autorizzazioni che gli Stati membri non possono riscuotere tasse o
contributi sulla fornitura di servizi e reti di comunicazione elettronica
diversi da quelli previsti da tale direttiva (sentenza Base Company, C‑346/13,
EU:C:2015:649, punto 16; v. altresì, in tal senso, sentenze Vodafone España e
France Telecom España, C‑55/11, C‑57/11 e C‑58/11, EU:C:2012:446, punti 28 e
29, nonché Belgacom e Mobistar, C‑256/13 e C‑264/13, EU:C:2014:2149, punto
30).  
  
---|---  
  
28

|

Ne consegue che, affinché le disposizioni della direttiva autorizzazioni siano
applicabili ad una tassa quale quella di cui trattasi nel procedimento
principale, il suo fatto generatore deve essere connesso alla procedura di
autorizzazione generale, che garantisce, secondo l’articolo 2, paragrafo 2,
lettera a), della direttiva autorizzazioni, i diritti alla fornitura di reti o
di servizi di comunicazione elettronica (sentenza Base Company, C‑346/13,
EU:C:2015:649, punto 17; v. altresì, in tal senso, sentenze Fratelli De Pra e
SAIV, C‑416/14, EU:C:2015:617, punto 41; Commissione/Francia,C‑485/11,
EU:C:2013:427, punti 30, 31 e 34, nonché Vodafone Malta e Mobisle
Communications, C‑71/12, EU:C:2013:431, punti 24 e 25).  
  
---|---  
  
29

|

Al riguardo, la Corte ha, da un lato, rammentato che l’articolo 6 della
direttiva autorizzazioni verte sulle condizioni e sugli obblighi specifici che
possono essere apposti all’autorizzazione generale, ai diritti d’uso delle
frequenze radio o dei numeri. Tale articolo prevede che l’autorizzazione
generale per la fornitura di reti o servizi di comunicazione elettronica
nonché i diritti di uso delle radiofrequenze e dei numeri possano essere
assoggettati esclusivamente alle condizioni elencate nelle parti A, B e C
dell’allegato di tale direttiva (sentenza Belgacom e Mobistar, C‑256/13 e
C‑264/13, EU:C:2014:2149, punto 26).  
  
---|---  
  
30

|

Dall’altro lato, essa ha rilevato che l’articolo 13 della direttiva
autorizzazioni non riguarda tutti i contributi cui sono assoggettate le
infrastrutture che consentono la fornitura di reti e servizi di comunicazione
elettronica (sentenze Belgacom et Mobistar, C‑256/13 e C‑264/13,
EU:C:2014:2149, punto 34, nonché Base Company, C‑346/13, EU:C:2015:649, punto
18).  
  
---|---  
  
31

|

Tale articolo, infatti, verte sulle modalità di imposizione di contributi sui
diritti d’uso delle frequenze radio o dei numeri o sui diritti di installare
strutture su proprietà pubbliche o private, al di sopra o sotto di esse
(sentenze Belgacom e Mobistar, C‑256/13 e C‑264/13, EU:C:2014:2149, punto 31,
nonché Base Company, C‑346/13, EU:C:2015:649, punto 19).  
  
---|---  
  
32

|

Nel caso in esame, emerge dalla decisione di rinvio che la tassa di cui al
procedimento principale «è dovuta dalla persona fisica o giuridica che
utilizza il pilone e/o l’impianto di emissione e di ricezione della rete [di
telefonia mobile]».  
  
---|---  
  
33

|

Come risulta dalle osservazioni depositate dinanzi alla Corte, il fatto
generatore di tale tassa, che è imposta alla persona fisica o giuridica che
utilizza un pilone e/o un impianto di emissione e di ricezione della rete di
telefonia mobile, che sia o meno titolare di un’autorizzazione concessa in
applicazione della direttiva autorizzazioni, non risulta collegato alla
procedura di autorizzazione generale che abilita le imprese a fornire reti e
servizi di comunicazione elettronica e nemmeno connesso all’autorizzazione
generale ai sensi dell’articolo 6, paragrafo 1, della direttiva
autorizzazioni, il che spetta tuttavia al giudice del rinvio verificare.  
  
---|---  
  
34

|

Inoltre, secondo la giurisprudenza della Corte, i termini «strutture» e
«installare» usati all’articolo 13 della direttiva autorizzazioni rinviano,
rispettivamente, alle infrastrutture materiali che consentono la fornitura di
servizi e reti di comunicazione elettronica nonché alla loro installazione
materiale sulla proprietà pubblica o privata interessata (sentenze Belgacom e
Mobistar, C‑256/13 e C‑264/13, EU:C:2014:2149, punto 33, nonché Base Company,
C‑346/13, EU:C:2015:649, punto 21).  
  
---|---  
  
35

|

Pertanto, benché la tassa di cui al procedimento principale sia imposta alla
persona fisica o giuridica che utilizza un pilone e/o un impianto di emissione
e di ricezione della rete di telefonia mobile, i quali costituiscono
infrastrutture materiali che consentono la fornitura di reti e servizi di
comunicazione elettronica, non risulta che detta tassa abbia le
caratteristiche di un contributo che sarebbe imposto alle imprese che
forniscono reti e servizi di comunicazione elettronica quale corrispettivo per
la concessione del diritto di installare strutture.  
  
---|---  
  
36

|

Alla luce delle considerazioni che precedono, si deve rispondere alle
questioni formulate dichiarando che gli articoli 6 e 13 della direttiva
autorizzazioni devono essere interpretati nel senso che essi non ostano a che
una tassa, come quella di cui trattasi nel procedimento principale, sia
imposta alla persona fisica o giuridica che utilizza un pilone e/o un impianto
di emissione e di ricezione della rete di telefonia mobile.  
  
---|---  
  
Sulle spese

37

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

Gli articoli 6 e 13 della direttiva 2002/20/CE del Parlamento europeo e del
Consiglio, del 7 marzo 2002, relativa alle autorizzazioni per le reti e i
servizi di comunicazione elettronica (direttiva autorizzazioni), devono essere
interpretati nel senso che essi non ostano a che una tassa, come quella di cui
trattasi nel procedimento principale, sia imposta alla persona fisica o
giuridica che utilizza un pilone e/o un impianto di emissione e di ricezione
della rete di telefonia mobile.  
  
---|---  
|

Firme  
  
---|---  
  
* * *

( * ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

