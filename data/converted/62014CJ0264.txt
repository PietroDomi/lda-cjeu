

SENTENZA DELLA CORTE (Quinta Sezione)

22 ottobre 2015 ( * )

«Rinvio pregiudiziale — Sistema comune d’imposta sul valore aggiunto (IVA) —
Direttiva 2006/112/CE — Articolo 2, paragrafo 1, lettera c), e articolo 135,
paragrafo 1, lettere da d) a f) — Servizi a titolo oneroso — Operazioni di
cambio della valuta virtuale “bitcoin” contro valuta tradizionale — Esenzione»

Nella causa C‑264/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dallo Högsta förvaltningsdomstolen (Corte
suprema amministrativa, Svezia), con decisione del 27 maggio 2014, pervenuta
in cancelleria il 2 giugno 2014, nel procedimento

Skatteverket

contro

David Hedqvist,

LA CORTE (Quinta Sezione),

composta da T. von Danwitz, presidente della Quarta Sezione, facente funzione
di presidente della Quinta Sezione, D. Šváby, A. Rosas (relatore), E. Juhász e
C. Vajda, giudici,

avvocato generale: J. Kokott

cancelliere: C. Strömholm, amministratore

vista la fase scritta del procedimento e in seguito all’udienza del 17 giugno
2015,

considerate le osservazioni presentate:

—

|

per lo Skatteverket, da M. Loeb, in qualità di consigliere giuridico;  
  
---|---  
  
—

|

per D. Hedqvist, da A. Erasmie, advokat, e F. Berndt, jur. kand.;  
  
---|---  
  
—

|

per il governo svedese, da A. Falk e E. Karlsson, in qualità di agenti;  
  
---|---  
  
—

|

per il governo tedesco, da T. Henze e K. Petersen, in qualità di agenti;  
  
---|---  
  
—

|

per il governo estone, da K. Kraavi-Käerdi, in qualità di agente;  
  
---|---  
  
—

|

per la Commissione europea, da L. Lozano Palacios, M. Owsiany-Hornung, K.
Simonsson e J. Enegren, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 16
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 2, paragrafo 1, e 135, paragrafo 1, della direttiva 2006/112/CE del
Consiglio, del 28 novembre 2006, relativa al sistema comune d’imposta sul
valore aggiunto (GU L 347, pag. 1; in prosieguo: la «direttiva IVA»).  
  
---|---  
  
2

|

Tale domanda è stata presentata nel contesto di una controversia tra lo
Skatteverket (amministrazione finanziaria svedese) e il sig. Hedqvist,
relativa al parere preliminare dato dalla commissione tributaria
(Skatterättsnämnden) quanto all’assoggettamento all’imposta sul valore
aggiunto delle operazioni di cambio della valuta virtuale «bitcoin» in una
valuta tradizionale o viceversa, che il sig. Hedqvist intende effettuare con
la mediazione di una società.  
  
---|---  
  
Contesto normativo

Diritto dell’Unione

3

|

A termini dell’articolo 2 della direttiva IVA:

«1. Sono soggette all’IVA le operazioni seguenti:

|

a)

|

le cessioni di beni effettuate a titolo oneroso nel territorio di uno Stato
membro da un soggetto passivo che agisce in quanto tale;  
  
---|---  
  
(…)

c)

|

le prestazioni di servizi effettuate a titolo oneroso nel territorio di uno
Stato membro da un soggetto passivo che agisce in quanto tale;  
  
---|---  
  
(…)».  
  
4

|

L’articolo 14, paragrafo 1, della citata direttiva stabilisce quanto segue:

«Costituisce “cessione di beni” il trasferimento del potere di disporre di un
bene materiale come proprietario».  
  
---|---  
  
5

|

L’articolo 24, paragrafo 1, di detta direttiva così recita:

«Si considera “prestazione di servizi” ogni operazione che non costituisce una
cessione di beni».  
  
---|---  
  
6

|

L’articolo 135 della direttiva IVA così recita:

«1. Gli Stati membri esentano le operazioni seguenti:

(…)

|

d)

|

le operazioni, compresa la negoziazione, relative ai depositi di fondi, ai
conti correnti, ai pagamenti, ai giroconti, ai crediti, agli assegni e ad
altri effetti commerciali, ad eccezione del ricupero dei crediti;  
  
---|---  
  
e)

|

le operazioni, compresa la negoziazione, relative a divise, banconote e monete
con valore liberatorio, ad eccezione delle monete e dei biglietti da
collezione ossia monete d’oro, d’argento o di altro metallo e biglietti che
non sono normalmente utilizzati per il loro valore liberatorio o presentano un
interesse per i numismatici;  
  
---|---  
  
f)

|

le operazioni, compresa la negoziazione ma eccettuate la custodia e la
gestione, relative ad azioni, quote parti di società o associazioni,
obbligazioni e altri titoli, ad esclusione dei titoli rappresentativi di merci
e dei diritti o titoli di cui all’articolo 15, paragrafo 2;  
  
---|---  
  
(…)».  
  
Il diritto svedese

7

|

La legge (1994:200), relativa all’imposta sul valore aggiunto
[mervärdesskattelagen (1994:200); in prosieguo: la «legge sull’IVA»], prevede,
al capo 1, articolo 1, che l’IVA viene versata allo Stato per le cessioni di
beni o le prestazioni di servizi soggette all’imposta, effettuate da un
soggetto passivo che agisce in quanto tale.  
  
---|---  
  
8

|

Ai sensi dell’articolo 23, paragrafo 1, del capo 3 di questa legge sono esenti
da IVA le operazioni relative a banconote e monete con valore liberatorio, ad
eccezione degli oggetti da collezione, ossia monete d’oro, d’argento o di
altro metallo e biglietti che non sono normalmente utilizzati per il loro
valore liberatorio o presentano un interesse per i numismatici.  
  
---|---  
  
9

|

Nello stesso capo 3, l’articolo 9 prevede l’esenzione delle prestazioni di
servizi bancari e di finanziamento nonché le operazioni di cambio di beni
mobili e le operazioni analoghe. I servizi bancari e di finanziamento non
comprendono l’attività notarile, i servizi di riscossione di fatture e i
servizi amministrativi relativi al factoring o la locazione delle cassette di
sicurezza.  
  
---|---  
  
Fatti e questioni pregiudiziali

10

|

Il sig. Hedqvist intende effettuare, con la mediazione di una società, servizi
consistenti nel cambio di valute tradizionali nella valuta virtuale «bitcoin»
e viceversa.  
  
---|---  
  
11

|

Dalla decisione di rinvio risulta che la valuta virtuale «bitcoin» è
utilizzata principalmente per pagamenti tra privati via internet nonché in
taluni negozi online che accettano detta valuta. Questa valuta virtuale non ha
un unico emittente ma viene creata direttamente in una rete tramite uno
speciale algoritmo. Il sistema della valuta virtuale «bitcoin» consente la
detenzione e la cessione anonime di valori in «bitcoin» all’interno della rete
da parte di utenti che hanno indirizzi «bitcoin». Un indirizzo «bitcoin»
potrebbe essere comparato a un numero di conto corrente bancario.  
  
---|---  
  
12

|

Richiamando una relazione del 2012 della Banca centrale europea sulle valute
virtuali, il giudice del rinvio indica che una valuta virtuale può essere
definita come un tipo di moneta digitale, non regolamentata, emessa e
controllata dai suoi sviluppatori e utilizzata ed accettata tra i membri di
una specifica comunità virtuale. La valuta virtuale «bitcoin» fa parte delle
valute virtuali «a flusso bidirezionale», che gli utenti possono acquistare e
vendere in base ai tassi di cambio. Tali valute virtuali sono simili ad ogni
altra valuta convertibile per quanto riguarda il loro uso nel mondo reale.
Esse consentono l’acquisto di beni e servizi sia reali che virtuali. Le valute
virtuali sono diverse dalla moneta elettronica, come definita nella direttiva
2009/110/CE del Parlamento europeo e del Consiglio, del 16 settembre 2009,
concernente l’avvio, l’esercizio e la vigilanza prudenziale dell’attività
degli istituti di moneta elettronica, che modifica le direttive 2005/60/CE e
2006/48/CE e che abroga la direttiva 2000/46/CE (GU L 267, pag. 7), in quanto,
a differenza da tale moneta, nel caso delle valute virtuali i fondi non sono
espressi nell’unità di calcolo tradizionale, ad esempio in euro, ma nell’unità
di calcolo virtuale, ad esempio il «bitcoin».  
  
---|---  
  
13

|

Il giudice del rinvio indica che le operazioni che il sig. Hedqvist intende
realizzare saranno effettuate per via elettronica, mediante il sito internet
della sua società. Tale società acquisterà unità della valuta virtuale
«bitcoin» direttamente da privati e società o da una piattaforma di cambio
internazionale. Tali unità saranno poi vendute da detta società su detta
piattaforma di cambio o saranno depositate in uno spazio di archiviazione. La
società del sig. Hedqvist venderà dette unità anche a privati e società che
effettuano ordini sul suo sito internet. Nell’ipotesi in cui il cliente abbia
accettato il prezzo in corone svedesi proposto dalla società del sig. Hedqvist
e il pagamento sia stato ricevuto, le unità della valuta virtuale «bitcoin»
vendute saranno inviate automaticamente all’indirizzo «bitcoin» dichiarato. Le
unità della valuta virtuale «bitcoin» vendute da tale società saranno quelle
che la società acquisterà direttamente dalla piattaforma di cambio dopo che il
cliente avrà effettuato un ordine o quelle che la società avrà già a
disposizione. Il prezzo proposto dalla società ai clienti sarà determinato in
funzione del prezzo attuale di una particolare piattaforma di cambio con
l’aggiunta di una determinata percentuale di ricarico. La differenza tra il
prezzo di acquisto della società e il prezzo di vendita costituirà il guadagno
della società del sig. Hedqvist. La società non fatturerà altre spese.  
  
---|---  
  
14

|

Le operazioni che il sig. Hedqvist intende effettuare si limiterebbero
pertanto all’acquisto e alla vendita di unità della valuta virtuale «bitcoin»
in cambio di valute tradizionali quali la corona svedese, o viceversa. Dalla
decisione di rinvio non risulta che esse verterebbero su pagamenti in
«bitcoin».  
  
---|---  
  
15

|

Prima di iniziare ad avviare tali operazioni, il sig. Hedqvist richiedeva un
parere preliminare alla commissione tributaria svedese per sapere se doveva
essere versata l’IVA all’acquisto e alla vendita della valuta virtuale
«bitcoin».  
  
---|---  
  
16

|

In un parere del 14 ottobre 2013, detta commissione statuiva, sul fondamento
della sentenza First National Bank of Chicago (C‑172/96, EU:C:1998:354), che
il sig. Hedqvist avrebbe prestato un servizio di cambio a titolo oneroso. Essa
dichiarava che, tuttavia, tale servizio di cambio sarebbe ricaduto
nell’esenzione prevista dal capo 3, articolo 9, della legge sull’IVA.  
  
---|---  
  
17

|

Secondo la commissione tributaria, la valuta virtuale «bitcoin» è un mezzo di
pagamento utilizzato in maniera corrispondente a mezzi legali di pagamento.
Peraltro, l’espressione mezzi di pagamento con «valore liberatorio» di cui
all’articolo 135, paragrafo 1, lettera e), della direttiva IVA sarebbe
utilizzata per circoscrivere l’ambito dell’esenzione relativa alle banconote e
alle monete. Ne deriverebbe che la disposizione dovrebbe essere letta nel
senso che è riferita solo alle banconote e alle monete, ma non alla valuta.
Tale interpretazione sarebbe altresì coerente con lo scopo dell’esenzione di
cui all’articolo 135, paragrafo 1, lettere da b) a g), della direttiva IVA,
vale a dire quello di evitare le difficoltà che deriverebbero
dall’assoggettamento dei servizi finanziari all’IVA.  
  
---|---  
  
18

|

Lo Skatteverket ha proposto ricorso contro la decisione della commissione
tributaria dinanzi allo Högsta förvaltningsdomstolen (Corte suprema
amministrativa), facendo valere che il servizio di cui alla domanda del sig.
Hedqvist non ricade nell’esenzione prevista dal capo 3, articolo 9, della
legge sull’IVA.  
  
---|---  
  
19

|

Il sig. Hedqvist, da parte sua, sostiene che il ricorso proposto dallo
Skatteverket debba essere respinto e che il parere preliminare della
commissione tributaria debba essere confermato.  
  
---|---  
  
20

|

Secondo il giudice del rinvio, dalla sentenza First National Bank of Chicago
(C‑172/96, EU:C:1998:354) potrebbe dedursi che le operazioni di cambio di una
valuta virtuale contro una valuta tradizionale, e viceversa, effettuate a
fronte del pagamento di una somma corrispondente al margine tra il prezzo di
acquisto versato dall’operatore e il prezzo di vendita praticato dallo stesso,
costituiscono prestazioni di servizi effettuate a titolo oneroso. In tal caso,
si porrebbe la questione se tali operazioni ricadano in una delle esenzioni
previste dall’articolo 135, paragrafo 1, della direttiva IVA per i servizi
finanziari, più precisamente quelle di cui alle lettere da d) a f) di tale
disposizione.  
  
---|---  
  
21

|

Nutrendo dubbi quanto alla questione se una di tali esenzioni sia applicabile
a tali operazioni, lo Högsta förvaltningsdomstolen (Corte suprema
amministrativa) decideva di sospendere il procedimento e di sottoporre alla
Corte le seguenti questioni pregiudiziali:

|

«1)

|

Se l’articolo 2, paragrafo 1, della direttiva IVA debba essere interpretato
nel senso che le operazioni indicate come cambio di valuta virtuale contro
valuta tradizionale e viceversa, effettuato dietro un corrispettivo che il
fornitore della prestazione integra all’atto della determinazione dei tassi di
cambio, costituiscono prestazione di servizi effettuata a titolo oneroso.  
  
---|---  
  
2)

|

In caso di risposta affermativa alla prima questione, se l’articolo 135,
paragrafo 1, [di detta direttiva] debba essere interpretato nel senso che le
operazioni di cambio sopra descritte sono esenti da imposizione».  
  
---|---  
  
Sulle questioni pregiudiziali

Sulla prima questione

22

|

Con la sua prima questione il giudice del rinvio chiede, in sostanza, se
l’articolo 2, paragrafo 1, lettera c), della direttiva IVA debba essere
interpretato nel senso che operazioni come quelle oggetto del procedimento
principale, che consistono nel cambio di valuta tradizionale contro unità
della valuta virtuale «bitcoin» e viceversa, costituiscano prestazioni di
servizi effettuate a titolo oneroso, ai sensi di tale disposizione, effettuate
a fronte del pagamento di una somma corrispondente al margine costituito dalla
differenza tra, da una parte, il prezzo al quale l’operatore interessato
acquista le valute e, dall’altra, il prezzo al quale le vende ai suoi clienti.  
  
---|---  
  
23

|

L’articolo 2, paragrafo 1, della direttiva IVA prevede che siano assoggettate
all’IVA le cessioni di beni e le prestazioni di servizi effettuate a titolo
oneroso nel territorio di uno Stato membro da un soggetto passivo che agisca
in quanto tale.  
  
---|---  
  
24

|

Occorre rilevare, in primo luogo, che la valuta virtuale a flusso
bidirezionale «bitcoin», che sarà cambiata contro valute tradizionali nel
contesto di operazioni di cambio, non può essere qualificata come «bene
materiale» ai sensi dell’articolo 14 della direttiva IVA, dato che, come
rilevato dall’avvocato generale al paragrafo 17 delle sue conclusioni, questa
valuta virtuale non ha altre finalità oltre a quella di un mezzo di pagamento.  
  
---|---  
  
25

|

Lo stesso dicasi delle valute tradizionali, in quanto si tratti di monete che
costituiscono mezzi di pagamento legali (v., in tal senso, sentenza First
National Bank of Chicago, C‑172/96, EU:C:1998:354, punto 25).  
  
---|---  
  
26

|

Conseguentemente, le operazioni oggetto del procedimento principale, che
consistono nel cambio di diversi mezzi di pagamento, non ricadono nella
nozione di «cessione di beni», prevista da detto articolo 14 della direttiva.
In questo contesto, tali operazioni costituiscono prestazioni di servizi ai
sensi dell’articolo 24 della direttiva IVA.  
  
---|---  
  
27

|

Per quanto riguarda, in secondo luogo, il carattere oneroso di una prestazione
di servizi, occorre ricordare che una prestazione di servizi è effettuata «a
titolo oneroso», ai sensi dell’articolo 2, paragrafo 1, lettera c), della
direttiva IVA, e non è pertanto assoggettata a IVA, solo se sussiste un nesso
diretto fra il servizio prestato e il corrispettivo ricevuto dall’amministrato
(sentenze Loyalty Management UK e Baxi Group, C‑53/09 e C‑55/09,
EU:C:2010:590, punto 51 nonché la giurisprudenza ivi richiamata, e
Serebryannay vek, C‑283/12, EU:C:2013:599, punto 37). Tale nesso diretto
risulta acclarato qualora tra il prestatore e il destinatario intercorra un
rapporto giuridico nell’ambito del quale avvenga uno scambio di reciproche
prestazioni e il compenso ricevuto dal prestatore costituisca il controvalore
effettivo del servizio prestato al beneficiario (sentenza Le Rayon d’Or,
C‑151/13, EU:C:2014:185, punto 29 e giurisprudenza ivi richiamata).  
  
---|---  
  
28

|

Nel procedimento principale, dal fascicolo sottoposto alla Corte risulta che
sussisterebbe tra la società del sig. Hedqvist e le altre parti contraenti con
detta società un rapporto giuridico sinallagmatico nell’ambito del quale le
parti dell’operazione si impegneranno reciprocamente a cedere importi in una
certa valuta e a riceverne il controvalore in una valuta virtuale a flusso
bidirezionale o viceversa. Risulta parimenti che tale società sarà retribuita
per la sua prestazione di servizi da una controprestazione corrispondente al
margine che essa integrerà nel calcolo dei tassi di cambio ai quali sarà
disposta a vendere e acquistare le valute in parola.  
  
---|---  
  
29

|

La Corte ha già avuto modo di dichiarare che risulta inconferente, ai fini
della determinazione del carattere oneroso di una prestazione di servizi, il
fatto che detta retribuzione non assuma la forma del versamento di una
provvigione o del pagamento di spese specifiche (sentenza First National Bank
of Chicago, C‑172/96, EU:C:1998:354, punto 33).  
  
---|---  
  
30

|

Occorre considerare, alla luce delle suesposte considerazioni, che operazioni
come quelle oggetto del procedimento principale costituiscono prestazioni di
servizi effettuate a fronte di una controprestazione che presenta un nesso
diretto con il servizio prestato, vale a dire prestazioni di servizi a titolo
oneroso ai sensi dell’articolo 2, paragrafo 1, lettera c), della direttiva
IVA.  
  
---|---  
  
31

|

Occorre pertanto rispondere alla prima questione dichiarando che l’articolo 2,
paragrafo 1, lettera c), della direttiva IVA va interpretato nel senso che
costituiscano prestazioni di servizi effettuate a titolo oneroso, ai sensi di
tale disposizione, operazioni, come quelle oggetto del procedimento
principale, che consistono nel cambio di valuta tradizionale contro unità
della valuta virtuale «bitcoin» e viceversa, effettuate a fronte del pagamento
di una somma corrispondente al margine costituito dalla differenza tra, da una
parte, il prezzo al quale l’operatore interessato acquista le valute e,
dall’altra, il prezzo al quale le vende ai suoi clienti.  
  
---|---  
  
Sulla seconda questione

32

|

Con la sua seconda questione il giudice del rinvio chiede, in sostanza, se
l’articolo 135, paragrafo 1, lettere da d) a f), della direttiva IVA, vada
interpretato nel senso che sono esenti dall’IVA prestazioni di servizi, come
quelle oggetto del procedimento principale, che consistono nel cambio di
valuta tradizionale contro unità della valuta virtuale «bitcoin» e viceversa,
effettuate a fronte del pagamento di una somma corrispondente al margine
costituito dalla differenza tra, da una parte, il prezzo al quale l’operatore
interessato acquista le valute e, dall’altra, il prezzo al quale le vende ai
suoi clienti.  
  
---|---  
  
33

|

In limine, occorre ricordare che, secondo la giurisprudenza della Corte, le
esenzioni di cui all’articolo 135, paragrafo 1, della direttiva IVA
costituiscono nozioni autonome del diritto dell’Unione, che mirano ad evitare
divergenze nell’applicazione del sistema dell’IVA da uno Stato membro
all’altro (v., segnatamente, sentenze Skandinaviska Enskilda Banken, C‑540/09,
EU:C:2011:137, punto 19 nonché la giurisprudenza ivi richiamata, e DTZ
Zadelhoff, C‑259/11, EU:C:2012:423, punto 19).  
  
---|---  
  
34

|

Sempre secondo costante giurisprudenza, i termini con i quali sono state
designate dette esenzioni devono essere interpretati restrittivamente, dato
che tali esenzioni costituiscono deroghe al principio generale secondo cui
l’IVA è riscossa per ogni prestazione di servizi effettuata a titolo oneroso
da un soggetto passivo (sentenze Ludwig, C‑453/05, EU:C:2007:369, punto 21, e
DTZ Zadelhoff, C‑259/11, EU:C:2012:423, punto 20).  
  
---|---  
  
35

|

Tuttavia, l’interpretazione di tali termini deve essere conforme agli
obiettivi perseguiti dalle esenzioni previste all’articolo 135, paragrafo 1,
della direttiva IVA e rispettare le prescrizioni derivanti dal principio di
neutralità fiscale inerente al sistema comune dell’IVA. Pertanto, questa
regola d’interpretazione restrittiva non comporta che i termini utilizzati per
definire le esenzioni di cui al detto articolo 135, paragrafo 1, debbano
essere interpretati in un modo che priverebbe tali esenzioni dei loro effetti
(v., segnatamente, sentenze Don Bosco Onroerend Goed, C‑461/08, EU:C:2009:722,
punto 25; DTZ Zadelhoff, C‑259/11, EU:C:2012:423, punto 21, e J.J. Komen en
Zonen Beheer Heerhugowaard, C‑326/11, EU:C:2012:461, punto 20).  
  
---|---  
  
36

|

Al riguardo, risulta dalla giurisprudenza della Corte che le esenzioni
previste dall’articolo 135, paragrafo 1, lettere da d) a f) sono intese,
segnatamente, a ovviare alle difficoltà collegate alla determinazione della
base imponibile nonché dell’importo dell’IVA detraibile (v., segnatamente,
sentenza Velvet & Steel Immobilien, C‑455/05, EU:C:2007:232, punto 24, nonché
ordinanza Tiercé Ladbroke, C‑231/07 e C‑232/07, EU:C:2008:275, punto 24).  
  
---|---  
  
37

|

Del resto, le operazioni esenti da IVA in forza di tali disposizioni sono, per
loro natura, operazioni finanziarie, benché non debbano essere necessariamente
effettuate tramite banche o istituti finanziari (v. sentenze Velvet & Steel
Immobilien, C‑455/05, EU:C:2007:232, punti 21 e 22 nonché la giurisprudenza
ivi richiamata, e Granton Advertising, C‑461/12, EU:C:2014:1745, punto 29).  
  
---|---  
  
38

|

Per quanto riguarda, in primo luogo, le esenzioni previste dall’articolo 135,
paragrafo 1, lettera d), della direttiva IVA, occorre ricordare che, a termini
di tale disposizione, gli Stati membri esentano le operazioni relative,
segnatamente, a «depositi di fondi, (…) conti correnti, (…) pagamenti, (…)
giroconti, (…) crediti, (…) assegni e (…) altri effetti commerciali».  
  
---|---  
  
39

|

Le operazioni esenti in forza di tale disposizione sono pertanto definite in
funzione della natura delle prestazioni di servizi fornite. Per essere
considerati operazioni esenti, i servizi in questione devono formare un
insieme distinto, valutato globalmente, che abbia l’effetto di adempiere le
funzioni specifiche ed essenziali di un servizio descritto da tale
disposizione (v. sentenza Axa UK, C‑175/09, EU:C:2010:646, punti 26 e 27
nonché giurisprudenza ivi richiamata).  
  
---|---  
  
40

|

Risulta dal disposto dell’articolo 135, paragrafo 1, lettera d), della
direttiva IVA, letto alla luce della sentenza Granton Advertising (C‑461/12,
EU:C:2014:1745, punti 37 e 38), che le operazioni di cui a tale disposizione
riguardano servizi o strumenti le cui modalità di funzionamento implicano un
trasferimento di denaro.  
  
---|---  
  
41

|

Inoltre, come esposto dall’avvocato generale ai paragrafi 51 e 52 delle
conclusioni, tale disposizione non riguarda le operazioni che vertono sulla
valuta in quanto tale, dal momento che tali operazioni sono disciplinate da
una specifica diposizione, vale a dire l’articolo 135, paragrafo 1, lettera
e), della direttiva IVA.  
  
---|---  
  
42

|

La valuta virtuale «bitcoin», essendo un mezzo di pagamento contrattuale, non
può essere considerata, da una parte, né come un conto corrente né come un
deposito di fondi, un pagamento o un versamento. D’altra parte, a differenza
dai crediti, dagli assegni e dagli altri effetti commerciali, di cui
all’articolo 135, paragrafo 1, lettera d), della direttiva IVA, essa
costituisce un mezzo di pagamento diretto tra gli operatori che l’accettano.  
  
---|---  
  
43

|

Pertanto, operazioni come quelle oggetto del procedimento principale non
ricadono nella sfera di applicazione delle esenzioni previste da tale
disposizione.  
  
---|---  
  
44

|

Per quanto riguarda, in secondo luogo, le esenzioni previste dall’articolo
135, paragrafo 1, lettera e), della direttiva IVA, questa disposizione prevede
che gli Stati membri esentino le operazioni relative, segnatamente, a «divise,
banconote e monete con valore liberatorio».  
  
---|---  
  
45

|

Al riguardo, occorre ricordare che le nozioni adoperate in tale disposizione
devono essere interpretate ed applicate in modo uniforme alla luce delle
versioni vigenti in tutte le lingue dell’Unione (v., in tal senso, sentenze
Velvet & Steel Immobilien, C‑455/05, EU:C:2007:232, punto 16 nonché la
giurisprudenza ivi richiamata, e Commissione/Spagna, C‑189/11, EU:C:2013:587,
punto 56).  
  
---|---  
  
46

|

Come esposto dall’avvocato generale ai paragrafi da 31 a 34 delle conclusioni,
le diverse versioni linguistiche dell’articolo 135, paragrafo 1, lettera e),
della direttiva IVA non consentono di determinare senza ambiguità se tale
disposizione si applichi alle sole operazioni vertenti sulle valute
tradizionali o se essa riguardi invece anche le operazioni relative ad altre
valute.  
  
---|---  
  
47

|

In presenza di differenze linguistiche, la portata del termine in questione
non può essere stabilita in base a un’interpretazione esclusivamente testuale.
Occorre quindi interpretare tale espressione in funzione del contesto in cui
essa si inserisce, della finalità e del sistema della direttiva IVA (v.
sentenze Velvet & Steel Immobilien, C‑455/05, EU:C:2007:232, punto 20 nonché
giurisprudenza ivi richiamata, e Commissione/Spagna, C‑189/11, EU:C:2013:587,
punto 56).  
  
---|---  
  
48

|

Come ricordato supra, ai precedenti punti 36 e 37, le esenzioni previste
dall’articolo 135, paragrafo 1, lettera e), della direttiva IVA sono intese,
segnatamente, a ovviare alle difficoltà collegate alla determinazione della
base imponibile nonché dell’importo dell’IVA detraibile che sorgono nel
contesto dell’imposizione delle operazioni finanziarie.  
  
---|---  
  
49

|

Orbene, le operazioni relative a valute non tradizionali, vale a dire diverse
dalle monete con valore liberatorio in uno o più paesi, costituiscono
operazioni finanziarie in quanto tali valute siano state accettate dalle parti
di una transazione quale mezzo di pagamento alternativo ai mezzi di pagamento
legali e non abbiano altre finalità oltre a quella di un mezzo di pagamento.  
  
---|---  
  
50

|

Inoltre, come il sig. Hedqvist ha sostanzialmente fatto valere all’udienza,
nel caso particolare di operazioni quali le operazioni di cambio, le
difficoltà collegate alla determinazione della base imponibile nonché
dell’importo dell’IVA detraibile possono essere identiche, indipendentemente
dal fatto che si tratti di cambio di valute tradizionali, normalmente esentate
in forza dell’articolo 135, paragrafo 1, lettera e), della direttiva IVA, o di
cambio, da una parte, di tali valute contro, d’altra parte, valute virtuali a
flusso bidirezionale che, senza essere mezzi di pagamento legali,
costituiscono un mezzo di pagamento accettato dalle parti di una transazione,
e viceversa.  
  
---|---  
  
51

|

Risulta pertanto dal contesto e dalla ratio di detto articolo 135, paragrafo
1, lettera e), che un’interpretazione di tale disposizione secondo la quale
essa disciplina le operazioni relative alle sole valute tradizionali si
risolverebbe nel privarla di parte dei suoi effetti.  
  
---|---  
  
52

|

Nel procedimento principale, è pacifico che la valuta virtuale «bitcoin» non
abbia altre finalità oltre a quella di un mezzo di pagamento e che essa sia
accettata a tal fine da alcuni operatori.  
  
---|---  
  
53

|

Conseguentemente, si deve concludere che l’articolo 135, paragrafo 1, lettera
e), della direttiva IVA disciplina anche le prestazioni di servizi come quelle
oggetto del procedimento principale, che consistono nel cambio di valuta
tradizionale contro unità della valuta virtuale «bitcoin» e viceversa,
effettuate a fronte del pagamento di una somma corrispondente al margine
costituito dalla differenza tra, da una parte, il prezzo al quale l’operatore
interessato acquista le valute e, dall’altra, il prezzo al quale le vende ai
suoi clienti.  
  
---|---  
  
54

|

Per quanto concerne, infine, le esenzioni previste dall’articolo 135,
paragrafo 1, lettera f), della direttiva IVA, è sufficiente ricordare che tale
disposizione disciplina, segnatamente, le operazioni riguardanti «azioni,
quote parti di società o associazioni, obbligazioni e altri titoli», vale a
dire titoli che conferiscono un diritto di proprietà su persone giuridiche,
nonché su «altri titoli», di cui si deve ritenere che essi abbiano natura
comparabile a quella dei titoli specificamente menzionati nella medesima
disposizione (sentenza Granton Advertising, C‑461/12, EU:C:2014:1745, punto
27).  
  
---|---  
  
55

|

Orbene, è pacifico che la valuta virtuale «bitcoin» non costituisce né un
titolo che conferisce un diritto di proprietà su persone giuridiche né un
titolo di natura comparabile.  
  
---|---  
  
56

|

Pertanto, le operazioni oggetto del procedimento principale non ricadono nella
sfera di applicazione delle esenzioni previste dall’articolo 135, paragrafo 1,
lettera f), della direttiva IVA.  
  
---|---  
  
57

|

Alla luce dei suesposti rilievi, occorre rispondere alla seconda questione
dichiarando che:

|

—

|

l’articolo 135, paragrafo 1, lettera e), della direttiva IVA, va interpretato
nel senso che prestazioni di servizi, come quelle oggetto del procedimento
principale, che consistono nel cambio di valuta tradizionale contro unità
della valuta virtuale «bitcoin» e viceversa, effettuate a fronte del pagamento
di una somma corrispondente al margine costituito dalla differenza tra, da una
parte, il prezzo al quale l’operatore interessato acquista le valute e,
dall’altra, il prezzo al quale le vende ai suoi clienti, costituiscono
operazioni esenti dall’IVA ai sensi di tale disposizione;  
  
---|---  
  
—

|

l’articolo 135, paragrafo 1, lettere d) e f), della direttiva IVA, va
interpretato nel senso che siffatte prestazioni di servizi non ricadono nella
sfera di applicazione di tali disposizioni.  
  
---|---  
  
Sulle spese

58

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|  |

1)

|

L’articolo 2, paragrafo 1, lettera c), della direttiva 2006/112/CE del
Consiglio, del 28 novembre 2006, relativa al sistema comune d’imposta sul
valore aggiunto va interpretato nel senso che costituiscono prestazioni di
servizi effettuate a titolo oneroso, ai sensi di tale disposizione,
operazioni, come quelle oggetto del procedimento principale, che consistono
nel cambio di valuta tradizionale contro unità della valuta virtuale «bitcoin»
e viceversa, effettuate a fronte del pagamento di una somma corrispondente al
margine costituito dalla differenza tra, da una parte, il prezzo al quale
l’operatore interessato acquista le valute e, dall’altra, il prezzo al quale
le vende ai suoi clienti.  
  
---|---  
|  |

2)

|

L’articolo 135, paragrafo 1, lettera e), della direttiva 2006/112 va
interpretato nel senso che prestazioni di servizi, come quelle oggetto del
procedimento principale, che consistono nel cambio di valuta tradizionale
contro unità della valuta virtuale «bitcoin» e viceversa, effettuate a fronte
del pagamento di una somma corrispondente al margine costituito dalla
differenza tra, da una parte, il prezzo al quale l’operatore interessato
acquista le valute e, dall’altra, il prezzo al quale le vende ai suoi clienti,
costituiscono operazioni esenti dall’imposta sul valore aggiunto ai sensi di
tale disposizione.

L’articolo 135, paragrafo 1, lettere d) e f), della direttiva 2006/112 va
interpretato nel senso che siffatte prestazioni di servizi non ricadono nella
sfera di applicazione di tali disposizioni.  
  
---|---  
|

Firme  
  
---|---  
  
* * *

( * ) Lingua processuale: lo svedese.

  *[""]: Double quotes
  *[*]: Asterisk
  *[?]: Question mark

