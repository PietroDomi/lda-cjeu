

Parti  
Motivazione della sentenza  
Dispositivo  

## Parti

Nelle cause riunite da C-630/11 P a C-633/11 P,

aventi ad oggetto le impugnazioni ai sensi dell’articolo 56 dello Statuto
della Corte di giustizia dell’Unione europea, proposte il 21 novembre 2011
(C-630/11 P) e il 30 novembre 2011(da C-631/11 P a C-633/11 P),

HGA Srl , con sede in Golfo Aranci,

Gimar Srl , con sede in Sassari,

Coghene Costruzioni Srl , con sede in Alghero,

Camping Pini e Mare di Cogoni Franco & C. Sas , con sede in Quartu Sant’Elena,

Immobiliare 92 Srl , con sede in Arzachena,

Gardena Srl , con sede in Santa Teresa di Gallura,

Hotel Stella 2000 Srl , con sede in Olbia,

Vadis Srl , con sede in Valledoria,

Macpep Srl , con sede in Sorso,

San Marco Srl , con sede in Alghero,

Due lune SpA , con sede in Milano,

Hotel Mistral di Bruno Madeddu & C. Sas , con sede in Alghero,

L’Esagono di Mario Azara & C. Snc , con sede in San Teodoro,

Le Buganville Srl , già Le Buganville di Cogoni Giuseppe & C. Snc, con sede in
Villasimius,

Le Dune Srl , già Le Dune di Stefanelli Vincenzo & C. Snc, con sede in Arbus
(C-630/11 P),

rappresentate da G. Dore, F. Ciulli e A. Vinci, avvocati,

Regione autonoma della Sardegna , rappresentata da A. Fantozzi e G. Mameli,
avvocati (C-631/11 P),

Timsas Srl , con sede in Arezzo, rappresentata da D. Dodaro e S. Pinna,
avvocati (C-632/11 P),

Grand Hotel Abi d’Oru SpA , con sede in Olbia, rappresentata da D. Dodaro e R.
Masuri, avvocati (C-633/11 P),

ricorrenti,

procedimento in cui l’altra parte è:

Commissione europea , rappresentata da D. Grespan, C. Urraca Caviedes e G.
Conte, in qualità di agenti, con domicilio eletto in Lussemburgo,

convenuta in primo grado,

LA CORTE (Seconda Sezione),

composta da R. Silva de Lapuerta, presidente di sezione, G. Arestis, J.-C.
Bonichot, A. Arabadjiev (relatore) e J.L. da Cruz Vilaça, giudici,

avvocato generale: Y. Bot

cancelliere: A. Impellizzeri, amministratore

vista la fase scritta del procedimento e in seguito all’udienza del 28
febbraio 2013,

sentite le conclusioni dell’avvocato generale, presentate all’udienza del 21
marzo 2013,

ha pronunciato la seguente

Sentenza

## Motivazione della sentenza

1\. Con le loro impugnazioni, la HGA Srl, la Gimar Srl, la Coghene Costruzioni
Srl, la Camping Pini e Mare di Cogoni Franco & C. Sas, la Immobiliare 92 Srl,
la Gardena Srl, la Hotel Stella 2000 Srl, la Vadis Srl, la Macpep Srl, la San
Marco Srl, la Due lune SpA, la Hotel Mistral di Bruno Madeddu & C. Sas,
L’Esagono di Mario Azara & C. Snc, Le Buganville Srl, Le Dune Srl (in
prosieguo, congiuntamente, la «HGA»), la Regione autonoma della Sardegna, la
Timsas Srl (in prosieguo: la «Timsas») e la Grand Hotel Abi d’Oru SpA (in
prosieguo: la «Grand Hotel Abi d’Oru») chiedono l’annullamento della sentenza
del Tribunale dell’Unione europea del 20 settembre 2011, Regione autonoma
della Sardegna e a./Commissione (T-394/08, T-408/08, T-453/08 e T-454/08,
Racc. pag. II-6255; in prosieguo: la «sentenza impugnata»), con la quale
quest’ultimo ha respinto il loro ricorso diretto all’annullamento della
decisione 2008/854/CE della Commissione, del 2 luglio 2008, relativa al regime
di aiuto «Legge regionale n. 9 del 1998 – applicazione abusiva dell’aiuto N
272/98» C 1/04 (ex NN 158/03 e CP 15/2003) (GU L 302, pag. 9), che dichiarava
incompatibili con il mercato comune gli aiuti illegittimamente concessi dalla
Regione autonoma della Sardegna a favore di investimenti iniziali
nell’industria alberghiera in Sardegna e che ordinava il recupero di tali
aiuti presso i loro beneficiari (in prosieguo: la «decisione controversa»).

Contesto normativo

Il regolamento (CE) n. 659/1999

2\. Ai sensi dell’articolo 1, lettera c), del regolamento (CE) n. 659/1999 del
Consiglio, del 22 marzo 1999, recante modalità di applicazione dell’articolo
[108 TFUE] (GU L 83, pag. 1), per «nuovi aiuti» si intendono «tutti gli aiuti,
ossia regimi di aiuti e aiuti individuali, che non siano aiuti esistenti,
comprese le modifiche degli aiuti esistenti».

3\. Conformemente all’articolo 1, lettera g), di tale regolamento, per «aiuti
attuati in modo abusivo» si intendono «gli aiuti utilizzati dal beneficiario
in violazione [della] decisione [di approvazione]».

4\. L’articolo 4, paragrafo 5, riportato al capo II, intitolato «Procedura
relativa agli aiuti notificati», del suddetto regolamento recita:

«Le decisioni di cui ai paragrafi 2, 3 e 4 [che vengono prese dopo un esame
preliminare della misura notificata] devono essere adottate entro due mesi.
Tale termine inizia a decorrere dal giorno successivo a quello di ricezione di
una notifica completa (...)».

5\. L’articolo 7, intitolato «Decisioni della Commissione che concludono il
procedimento d’indagine formale», riportato nello stesso capo II, precisa, al
suo paragrafo 6, che, «[p]er quanto possibile, la Commissione si adopera per
adottare una decisione entro 18 mesi dall’avvio della procedura».

6\. L’articolo 10, riportato nel capo III, intitolato «Procedura relativa agli
aiuti illegali», del regolamento n. 659/1999, dispone, al suo paragrafo 1,
che, qualora la Commissione sia in possesso di informazioni relative a
presunti aiuti illegali, da qualsiasi fonte esse provengano, essa «esamina
senza indugio [tali] informazioni».

7\. Conformemente all’articolo 13, paragrafo 2, di tale regolamento, nel caso
di presunti aiuti illegali, la Commissione non è vincolata al rispetto del
termine stabilito, segnatamente, agli articoli 4, paragrafo 5, e 7, paragrafo
6, del suddetto regolamento.

8\. L’articolo 16 dello stesso regolamento prevede, in particolare, che i suoi
articoli 7, 10 e 13 si applichino, per quanto compatibili, nell’ambito di un
procedimento d’indagine formale in caso di attuazione abusiva di un aiuto.

9\. L’articolo 20 del regolamento n. 659/1999 ha il seguente tenore letterale:

«1. Ogni parte interessata può presentare osservazioni, a norma dell’articolo
6 in seguito ad una decisione della Commissione di dare inizio al procedimento
d’indagine formale. A ogni parte interessata che abbia presentato osservazioni
e a ogni beneficiario di aiuti individuali viene trasmessa copia della
decisione adottata dalla Commissione a norma dell’articolo 7.

(...)

3\. A sua richiesta, ogni parte interessata ottiene copia di qualsiasi
decisione adottata a norma degli articoli 4, 7, 10, paragrafo 3, e 11».

Il regolamento (CE) n. 794/2004

10\. A norma dell’articolo 4, paragrafo 1, del regolamento (CE) n. 794/2004
della Commissione, del 21 aprile 2004, recante disposizioni di esecuzione del
regolamento n. 659/1999 (GU L 140, pag. 1), si intende per modifica di un
aiuto esistente, ai fini dell’articolo 1, lettera c), del regolamento n.
659/1999, qualsiasi cambiamento diverso dalle modifiche di carattere puramente
formale e amministrativo che non possono alterare la valutazione della
compatibilità della misura di aiuto con il mercato comune.

Gli orientamenti del 1998

11\. Il punto 4.2 della comunicazione della Commissione intitolata
«Orientamenti in materia di aiuti di Stato a finalità regionale (98/C 74/06)»
(GU C 74, pag. 9; in prosieguo: gli «orientamenti del 1998») dispone,
segnatamente, che «[i] regimi di aiuto (...) devono stabilire che la domanda
di aiuto sia presentata prima che inizi l’esecuzione dei progetti».

12\. Ai sensi del punto 6.1 di tali orientamenti, fatta eccezione per le
disposizioni transitorie di cui ai punti 6.2 e 6.3 di questi ultimi, la
Commissione valuterà la compatibilità degli aiuti a finalità regionale con il
mercato comune sulla base dei suddetti orientamenti, a decorrere dalla loro
adozione.

Fatti e decisione controversa

13\. I fatti all’origine della controversia, come esposti ai punti da 1 a 23
della sentenza impugnata, possono essere così riassunti.

14\. L’11 marzo 1998 la Regione autonoma della Sardegna adottava la legge
regionale n. 9, «Incentivi per la riqualificazione e l’adeguamento delle
strutture alberghiere e norme modificative e integrative della legge regionale
14 settembre 1993, n. 40» ( Bollettino ufficiale della Regione Autonoma della
Sardegna n. 9, del 21 marzo 1998; in prosieguo: la «legge n. 9/1998»), che
entrava in vigore il 5 aprile 1998.

15\. L’articolo 2 di tale legge introduceva, a beneficio delle imprese del
settore alberghiero aventi sede in Sardegna, aiuti agli investimenti iniziali,
sotto forma di sovvenzioni e prestiti agevolati, nonché aiuti al funzionamento
a titolo della regola de minimis (in prosieguo: il «regime di aiuti
iniziale»).

16\. Con lettera del 6 maggio 1998, le autorità italiane notificavano la legge
n. 9/1998 alla Commissione, con l’impegno di non darvi attuazione prima
dell’eventuale approvazione da parte sua.

17\. Con lettera del 22 giugno 1998, le stesse autorità, rispondendo a una
domanda d’informazioni integrative della Commissione, informavano quest’ultima
che le disposizioni di attuazione del regime di aiuti sarebbero state adottate
solo dopo l’approvazione di tale regime da parte della Commissione.

18\. Con lettera del 28 settembre 1998, le autorità italiane comunicavano
inoltre alla Commissione che la concessione degli aiuti previsti dalla legge
n. 9/1998 avrebbe potuto riguardare soltanto progetti da realizzarsi
«successivamente» e che tale condizione sarebbe stata ribadita nelle
disposizioni di attuazione di detta legge.

19\. Con decisione SG(98) D/9547, del 12 novembre 1998, la Commissione
concludeva che il regime di aiuti «N 272/98 – Italia – aiuto in favore
dell’industria alberghiera», introdotto con la legge n. 9/1998, era
compatibile con il mercato comune sulla base dell’articolo 92, paragrafo 3,
lettera a), CE (in prosieguo: la «decisione di approvazione»).

20\. Il 29 aprile 1999 l’Assessore del Turismo, Artigianato e Commercio della
Regione autonoma della Sardegna adottava il decreto n. 285, recante attuazione
della legge n. 9/1998 ( Bollettino ufficiale della Regione Autonoma della
Sardegna n. 15, dell’8 maggio 1999; in prosieguo: il «decreto n. 285/1999»).

21\. Gli articoli 4 e 5 di tale decreto prevedevano, rispettivamente, che gli
aiuti concessi dovessero riguardare progetti da realizzare dopo la
presentazione delle domande di aiuti e che le spese ammissibili dovessero
essere effettuate successivamente a dette domande. Tuttavia, ai sensi
dell’articolo 17 dello stesso decreto, intitolato «Disposizione transitoria»,
in sede di prima applicazione del decreto, erano ammissibili le spese e gli
interventi effettuati o sostenuti dopo il 5 aprile 1998, data di entrata in
vigore della legge n. 9/1998.

22\. Il 27 luglio 2000 la Regione autonoma della Sardegna adottava la
deliberazione n. 33/3, che abrogava il decreto n. 285/1999 per vizi di forma,
e la deliberazione n. 33/4, che stabiliva le nuove norme attuative del regime
di aiuti.

23\. Lo stesso giorno la Regione autonoma della Sardegna adottava anche la
deliberazione n. 33/6, la quale prevedeva che, poiché la pubblicazione del
decreto n. 285/1999, che conteneva disposizioni non conformi al diritto
dell’Unione, poteva aver suscitato l’aspettativa, nei potenziali beneficiari
dell’aiuto, che tutti i lavori effettuati dopo il 5 aprile 1998 fossero
considerati ammissibili al regime di aiuti, occorresse prendere in
considerazione, in sede di prima applicazione della legge n. 9/1998, i lavori
effettuati successivamente a tale data, purché essi avessero costituito
oggetto di una domanda di aiuto nell’ambito della partecipazione al primo
bando annuale.

24\. Con lettera del 2 novembre 2000, le autorità italiane informavano la
Commissione delle misure di attuazione della legge n. 9/1998, trasmettendole
una copia della deliberazione n. 33/4, senza tuttavia menzionare la
deliberazione n. 33/6.

25\. In risposta ad una richiesta di informazioni, con lettera del 25 aprile
2001, cui veniva nuovamente allegata la deliberazione n. 33/4, le autorità
italiane confermavano che il regime di aiuti, così come applicato, era
conforme agli orientamenti del 1998.

26\. A seguito di una denuncia relativa all’applicazione abusiva del regime di
aiuti iniziale, la Commissione chiedeva, il 26 febbraio 2003, ulteriori
chiarimenti alle autorità italiane.

27\. Nella loro risposta del 22 aprile 2003, le autorità italiane menzionavano
per la prima volta la deliberazione n. 33/6.

28\. Con lettera del 3 febbraio 2004, la Commissione comunicava alla
Repubblica italiana la propria decisione intitolata «Aiuto C 1/04 (ex NN
158/03) – Applicazione abusiva dell’aiuto N 272/98 – Regione Sardegna – Invito
a presentare osservazioni a norma dell’articolo 88, paragrafo 2, del Trattato
CE» (GU C 79, pag. 4; in prosieguo: la «decisione di avvio»), riguardante
l’applicazione abusiva del regime di aiuti iniziale. In tale decisione la
Commissione precisava che, autorizzando la concessione di sovvenzioni a
progetti di investimento avviati prima della data di domanda degli aiuti, le
autorità italiane non avevano adempiuto l’obbligo previsto nella decisione di
approvazione, né avevano soddisfatto i requisiti fissati dagli orientamenti
del 1998. La Commissione ne traeva la conclusione che questo poteva costituire
un caso di applicazione abusiva del regime di aiuti iniziale, a norma
dell’articolo 16 del regolamento n. 659/1999, ed esprimeva dubbi sulla
compatibilità degli aiuti concessi ai progetti di investimento avviati prima
della data di domanda degli aiuti.

29\. Dopo aver ricevuto le osservazioni delle autorità italiane e della Grand
Hotel Abi d’Oru, il 22 novembre 2006 la Commissione adottava una decisione
intitolata «Aiuto di Stato C 1/2004 – Legge regionale n. 9/98. Rett ifica ed
estensione nell’ambito del procedimento in corso C 1/2004 ai sensi
dell’articolo 88, paragrafo 2, del Trattato CE – Invito a presentare
osservazioni a norma dell’articolo 88, paragrafo 2, del Trattato CE» (GU 2007,
C 32, pag. 2; in prosieguo: la «decisione di rettifica»), recante rettifica ed
estensione del procedimento aperto conformemente alla decisione di avvio. In
tale decisione di rettifica, sotto il titolo «Motivi per rettificare ed
estendere l’ambito del procedimento», la Commissione chiariva, in particolare,
che la deliberazione n. 33/6 non era citata nella decisione di avvio, mentre,
in 28 casi, un aiuto sarebbe stato accordato a favore di progetti
d’investimento avviati prima della data di domanda degli aiuti sulla base di
tale strumento, e non sulla base della deliberazione n. 33/4, come
erroneamente indicato nella decisione di avvio. Inoltre, la Commissione
rilevava che la nozione di «aiuti attuati in modo abusivo», ai sensi
dell’articolo 16 del regolamento n. 659/1999, cui si riferiva la decisione di
avvio, riguardava situazioni in cui il beneficiario di un aiuto autorizzato vi
desse esecuzione in maniera contraria alle condizioni stabilite nella
decisione di concessione e non le situazioni in cui uno Stato membro, nel
modificare un regime di aiuti esistente, creasse un nuovo aiuto illegale.

30\. Il 2 luglio 2008 la Commissione adottava la decisione controversa. In
tale decisione la suddetta istituzione rilevava, in particolare, che la
deliberazione n. 33/6 introduceva modifiche alla misura notificata non
compatibili con i termini della decisione di approvazione. Orbene, tale
deliberazione non sarebbe mai stata notificata alla Commissione, in violazione
dell’articolo 88, paragrafo 3, CE e dell’obbligo di cooperazione che incombe
alla Repubblica italiana in forza dell’articolo 10 CE. Pertanto, secondo la
Commissione, il regime di aiuti, quale effettivamente applicato, non
rispettava la decisione di approvazione e i progetti di aiuto la cui
esecuzione era stata avviata prima della presentazione di qualsiasi domanda di
aiuto dovevano, di conseguenza, ritenersi illegali.

31\. Quanto alla compatibilità degli aiuti in questione con il mercato comune,
la Commissione ha considerato, ai sensi della decisione controversa, che gli
aiuti di Stato concessi a titolo della legge n. 9/1998, illegalmente applicata
dalla Repubblica italiana con la deliberazione n. 33/6, erano incompatibili
con il suddetto mercato, a meno che il beneficiario dell’aiuto non avesse
presentato una domanda d’aiuto sulla base di tale regime prima dell’esecuzione
dei lavori relativi ad un progetto di investimento iniziale. Conformemente
agli articoli 2 e 3 di tale decisione, la Repubblica italiana era tenuta a
procedere immediatamente al recupero effettivo degli aiuti incompatibili
concessi a titolo di tale regime presso i beneficiari e l’attuazione della
decisione doveva essere garantita entro quattro mesi dalla sua notifica.

Sentenza impugnata

32\. Le ricorrenti hanno proposto dinanzi al Tribunale taluni ricorsi di
annullamento contro la decisione controversa. A sostegno dei loro ricorsi,
esse hanno fatto valere tredici motivi, tre dei quali riguardavano vizi di
procedura ed erano attinenti, il primo, alla violazione dell’articolo 108,
paragrafo 2, TFUE e del regolamento n. 659/1999, il secondo, alla violazione
dell’articolo 297, paragrafo 2, terzo comma, TFUE e dell’articolo 20,
paragrafo 1, del regolamento n. 659/1999 e, il terzo, a difetti di motivazione
della decisione controversa. Gli altri dieci motivi riguardavano vizi di
merito relativi, il primo, all’assenza di fondamento giuridico della decisione
di rettifica, il secondo, allo sviamento di potere nell’adozione di tale
decisione, il terzo, alla circostanza che la decisione di approvazione non
menzionava il requisito della previa domanda, il quarto, all’erronea
qualificazione degli aiuti in causa come illegali, il quinto,
all’inapplicabilità degli orientamenti del 1998, il sesto, all’errore
manifesto nella valutazione dell’effetto incentivante, il settimo, alla
violazione dell’articolo 107, paragrafo 3, TFUE, l’ottavo, alla violazione del
principio di imparzialità e del principio della tutela della concorrenza, il
nono, alla violazione del principio della tutela del legittimo affidamento e,
il decimo, alla violazione delle disposizioni relative agli aiuti de minimis.

33\. Il Tribunale ha respinto tutti questi motivi.

34\. Il Tribunale ha esaminato, in primo luogo, la natura giuridica della
decisione di rettifica. Dopo aver constatato, al punto 69 della sentenza
impugnata, che i testi che regolano i procedimenti in materia di aiuti di
Stato non prevedono espressamente una decisione di rettifica ed estensione di
un procedimento pendente, il Tribunale ha dichiarato, ai punti da 71 a 73
della sentenza impugnata, quanto segue:

«71 [È] logico e, soprattutto, è nell’interesse dei beneficiari potenziali di
un regime di aiuti, che, nell’ipotesi in cui la Commissione si accorga,
successivamente all’adozione di una decisione di avvio del procedimento di
indagine formale, che quest’ultima si fonda su circostanze incomplete oppure
su una qualificazione giuridica erronea delle medesime circostanze, essa debba
avere la possibilità di rivedere la sua posizione, adottando una decisione di
rettifica. Invero, una tale decisione di rettifica, accompagnata da un nuovo
invito alle parti interessate a presentare le loro osservazioni, consente loro
di reagire alla modifica intervenuta nella valutazione provvisoria, effettuata
dalla Commissione, della misura in questione e di far valere il loro punto di
vista al riguardo.

72 Occorre peraltro rilevare che la Commissione avrebbe parimenti potuto
scegliere di adottare dapprima una decisione di archiviazione del procedimento
e in seguito una nuova decisione di apertura del procedimento di indagine
formale, basata sulla sua modificata valutazione giuridica e che avrebbe
avuto, in sostanza, il medesimo contenuto della decisione di rettifica. Date
tali premesse, considerazioni di economia processuale ed il principio di buona
amministrazione fanno apparire come più opportuna l’adozione di una decisione
di rettifica rispetto all’archiviazione del procedimento ed all’avvio di un
nuovo procedimento. Occorre rilevare, in questo contesto, che la rettifica
dell’oggetto del procedimento ha consentito alla Commissione di tenere conto,
ai fini della decisione impugnata, delle osservazioni presentate dalla Grand
Hotel Abi d’Oru in seguito alla decisione di avvio, ciò che non sarebbe
avvenuto se essa avesse archiviato il procedimento di indagine formale per
avviarne uno nuovo.

73 Quanto alla qualificazione giuridica di una tale decisione di rettifica,
atteso che si affianca alla decisione di avvio per formare unitamente a
quest’ultima una decisione di avvio modificata, si deve ritenere che essa ne
condivida la qualificazione giuridica. Occorre rammentare, a tale proposito,
che la comunicazione di avvio del procedimento di indagine formale mira
soltanto a ottenere, da parte degli interessati, tutte le informazioni
necessarie alla Commissione per decidere il suo comportamento futuro (sentenze
della Corte 12 luglio 1973, causa 70/72, Commissione/Germania, Racc. pag. 813,
punto 19, e del Tribunale 22 ottobre 1996, causa T-266/94,
Skibsværftsforeningen e a./Commissione, Racc. pag. II-1399, punto 256)».

35\. In secondo luogo, il Tribunale ha esaminato gli addebiti attinenti al
mancato rispetto dei termini previsti dal regolamento n. 659/99. Esso ha
anzitutto dichiarato, al punto 96 della sentenza impugnata, che l’articolo 4,
paragrafo 5, di tale regolamento, il quale prevede un termine di due mesi per
la chiusura della fase preliminare di esame, che inizia a decorrere dal giorno
successivo a quello di ricezione di una notifica completa, non era applicabile
al caso di specie, in quanto l’aiuto in questione non era stato notificato
alla Commissione. Per quanto riguarda, poi, l’articolo 10 del suddetto
regolamento, secondo il quale, qualora la Commissione sia in possesso di
informazioni in merito a un presunto aiuto illegale, da qualsiasi fonte esse
provengano, essa le esamina senza indugio, il Tribunale ha considerato, ai
punti da 97 a 100 della sentenza impugnata, che tale disposizione doveva
essere interpretata non già come un richiamo alla chiusura della fase
preliminare di esame, quanto piuttosto come riferita all’inizio dell’esame
preliminare, e che, nel caso di specie, il periodo, di poco superiore agli
undici mesi, trascorso tra la ricezione della denuncia e l’adozione della
decisione di avvio non era eccessivo. Infine, il Tribunale ha dichiarato, al
punto 101 della sentenza impugnata, che, in forza degli articoli 13, paragrafo
2, e 16 del regolamento n. 659/1999, tanto nel caso di un presunto aiuto
illegale quanto nel caso di un aiuto che si presume attuato in modo abusivo,
la Commissione non è vincolata, segnatamente, dal termine fissato
dall’articolo 7, paragrafo 6, dello stesso regolamento.

36\. In terzo luogo, il Tribunale ha respinto il motivo attinente alla
violazione dell’articolo 254, paragrafo 3, CE (divenuto articolo 297,
paragrafo 2, terzo comma, TFUE) e dell’articolo 20, paragrafo 1, del
regolamento n. 659/1999, rilevando, ai punti 106 e 107 della sentenza
impugnata, che le decisioni adottate dalla Commissione nel settore degli aiuti
di Stato hanno sempre per destinatari gli Stati membri interessati, che la
decisione di rettifica era indirizzata esclusivamente alla Repubblica italiana
e non ai beneficiari del regime controverso e che, conseguentemente,
l’articolo 297, paragrafo 3, TFUE non obbligava la Commissione a notificare la
decisione di rettifica alla Grand Hotel Abi d’Oru.

37\. In quarto luogo, il Tribunale ha esaminato i motivi attinenti all’erronea
qualificazione degli aiuti in quanto illegali, piuttosto che in quanto aiuti
applicati abusivamente. A tal riguardo il Tribunale ha considerato, ai punti
175 e 180 della sentenza impugnata, che gli aiuti concessi su un fondamento
giuridico sostanzialmente diverso dal regime approvato con la decisione di
approvazione dovevano essere considerati come nuovi aiuti, ai sensi
dell’articolo 1, lettera c), del regolamento n. 659/1999. Orbene, la modifica
derivante dalla deliberazione n. 33/6 non potrebbe essere qualificata come
minore o anodina, in quanto, come risulta dal punto 4.2 degli orientamenti del
1998, la Commissione subordina regolarmente la sua approvazione dei regimi di
aiuti a finalità regionali alla condizione che la domanda di aiuto preceda
l’inizio dell’esecuzione dei progetti. Tali nuovi aiuti dovrebbero inoltre
essere qualificati come illegali, ai sensi dell’articolo 1, lettera f), del
regolamento n. 659/1999, atteso che la modifica del regime approvato, alla
quale la Regione autonoma della Sardegna ha proceduto adottando la
deliberazione n. 33/6, non è stata notificata alla Commissione.

38\. In quinto luogo, il Tribunale ha esaminato il motivo attinente ad un
errore manifesto di valutazione quanto all’esistenza di un effetto
incentivante. Dopo avere sottolineato, al punto 215 della sentenza impugnata,
che il criterio dell’anteriorità della domanda di aiuto rispetto all’inizio
dell’esecuzione del progetto di investimento costituisce un criterio semplice,
pertinente e adeguato che consente alla Commissione di presumere che un regime
di aiuti ha un effetto incentivante, il Tribunale ha aggiunto, al punto 226
della sentenza impugnata, che occorreva esaminare se le ricorrenti in primo
grado avessero dimostrato l’idoneità del regime a garantire l’effetto
incentivante anche in assenza di introduzione della domanda anteriormente
all’inizio dell’esecuzione del progetto di investimento. Il Tribunale ha poi
respinto, al punto 227 della sentenza impugnata, in quanto inconferenti, gli
argomenti delle ricorrenti in primo grado connessi alla situazione particolare
o al comportamento dei beneficiari, atteso che la decisione controversa
riguardava un regime di aiuti e non aiuti individuali. Ai punti da 231 a 237
della sentenza impugnata, il Tribunale ha respinto l’argomento delle
ricorrenti in primo grado secondo il quale la mera entrata in vigore della
legge n. 9/1998 avrebbe conferito alle imprese la sicurezza di poter
beneficiare dell’aiuto. In particolare, il Tribunale ha rilevato, ai punti 232
e 233 della sentenza impugnata, che, in assenza di una pronuncia della
Commissione sulla compatibilità di un aiuto notificato, il solo fatto che le
autorità nazionali abbiano adottato disposizioni di legge che prevedono
l’adozione di un regime di aiuti non è tale da conferire ai beneficiari
potenziali di tale regime la certezza di poter beneficiare degli aiuti ivi
previsti.

39\. In sesto luogo, il Tribunale ha respinto il motivo attinente alla
violazione del principio di imparzialità e del principio di tutela della
concorrenza, rilevando, al punto 255 della sentenza impugnata, che le dieci
imprese menzionate dalle ricorrenti in primo grado e che avevano presentato
una domanda di aiuto nell’ambito del procedimento previsto dal decreto n.
285/1999, successivamente abrogato, non si trovavano in una situazione
paragonabile a quella delle ricorrenti in primo grado, poiché queste ultime
non avevano introdotto alcuna domanda di aiuto prima dell’inizio dei lavori
relativi ai loro progetti di investimento, mentre le dieci imprese di cui
trattasi avevano effettivamente presentato siffatte domande, sebbene sul
fondamento di un decreto di applicazione successivamente abrogato.

40\. Infine, il Tribunale ha esaminato il motivo attinente alla violazione del
principio di tutela del legittimo affidamento. A tal riguardo, al punto 274
della sentenza impugnata, esso ha anzitutto ricordato che un legittimo
affidamento nella regolarità di un aiuto di Stato, in linea di principio e
salvo circostanze eccezionali, può essere fatto valere solamente qualora detto
aiuto sia stato concesso nel rispetto della procedura prevista dall’articolo
88 CE (divenuto articolo 108 TFUE). Un operatore economico diligente, infatti,
dovrebbe di norma essere in grado di assicurarsi che tale procedura sia stata
rispettata. Il Tribunale ha poi rilevato, al punto 275 della sentenza
impugnata, che, nel caso di specie, i beneficiari degli aiuti controversi non
potevano, in linea di principio, essere ammessi a invocare il legittimo
affidamento quanto alla regolarità degli aiuti medesimi, atteso che la
decisione di approvazione indicava chiaramente che l’approvazione della
Commissione riguardava unicamente aiuti per progetti iniziati dopo la
presentazione della domanda di aiuto. Infine, il Tribunale ha considerato che
nessuna delle circostanze dedotte nella specie dalle ricorrenti e dalle
intervenienti in primo grado poteva essere ritenuta tale da giustificare
l’annullamento della decisione controversa. Per quanto riguarda, in
particolare, le rassicurazioni ed i diversi comportamenti delle autorità
nazionali, il Tribunale ha concluso, al punto 281 della sentenza impugnata,
che gli interessati possono fondare il proprio legittimo affidamento sulle
sole rassicurazioni fornite dalle autorità competenti dell’Unione.

Conclusioni delle parti e procedimento dinanzi alla Corte

41\. Con le loro impugnazioni, le ricorrenti chiedono che la Corte voglia:

– annullare la sentenza impugnata;

– annullare la decisione controversa, e

– condannare la Commissione alle spese (cause C-632/11 P e C-633/11 P).

42\. La Commissione chiede che la Corte voglia respingere le impugnazioni e
condannare le ricorrenti alle spese.

43\. Con ordinanza del presidente della Corte in data 29 marzo 2012, le cause
da C-630/11 P a C-633/11 P sono state riunite ai fini della fase scritta e
orale del procedimento nonché della sentenza.

Sulle impugnazioni

44\. A sostegno delle loro impugnazioni, le ricorrenti fanno valere sette
motivi attinenti, il primo, all’illegittimità della decisione di rettifica, il
secondo, ad una violazione dell’articolo 297 TFUE e dell’articolo 20,
paragrafo 1, del regolamento n. 659/1999, il terzo, al mancato rispetto dei
termini previsti dal regolamento n. 659/1999, il quarto, all’erronea
qualificazione dell’aiuto come aiuto nuovo ed illegale, il quinto, ad un
errore manifesto di valutazione quanto all’esistenza di un effetto
incentivante dell’aiuto in questione, il sesto, alla violazione dei principi
di imparzialità nonché di tutela della concorrenza e, il settimo, alla
violazione del principio di tutela del legittimo affidamento.

Sul motivo attinente all’illegittimità della decisione di rettifica

Argomenti delle parti

45\. La HGA contesta al Tribunale di aver dichiarato, al punto 71 della
sentenza impugnata, che la Commissione poteva legittimamente rettificare ed
estendere il procedimento di indagine formale, sebbene non esista un
fondamento giuridico previsto a tal fine nel regolamento n. 659/99. Inoltre,
in violazione dell’articolo 81 del proprio regolamento di procedura, il
Tribunale avrebbe omesso di rispondere all’argomento secondo il quale la
Commissione non può essere autorizzata a procedere alla rettifica della
decisione di avvio del procedimento sulla base di un documento come la
deliberazione n. 33/6, che era già in suo possesso al momento dell’avvio del
suddetto procedimento. Infatti, una rettifica siffatta, anche supponendola
legittima, dovrebbe essere fondata su elementi ottenuti dopo la qualificazione
iniziale dell’aiuto in questione.

46\. La Commissione considera irricevibile tale motivo, in quanto le
ricorrenti invitano la Corte a procedere ad un nuovo esame nel merito degli
argomenti dedotti in primo grado. Tale motivo sarebbe, in ogni caso,
infondato.

Giudizio della Corte

47\. Qualora un ricorrente contesti l’interpretazione o l’applicazione del
diritto dell’Unione effettuata dal Tribunale, i punti di diritto esaminati in
primo grado possono essere di nuovo discussi nel corso di un’impugnazione.
Infatti, se un ricorrente non potesse così basare l’impugnazione su motivi e
argomenti già utilizzati dinanzi al Tribunale, il procedimento d’impugnazione
sarebbe privato di una parte di significato (v., in particolare, sentenza del
9 giugno 2011, Diputación Foral de Vizcaya/Commissione, da C-465/09 P a
C-470/09 P, punto 79).

48\. Nel caso di specie, la HGA ha presentato argomenti giuridici che
criticano specificamente i punti da 69 a 72 della sentenza impugnata, nella
parte in cui il Tribunale avrebbe erroneamente dichiarato che la Commissione
poteva legittimamente adottare una decisione di rettifica.

49\. Pertanto, l’eccezione di irricevibilità sollevata dalla Commissione deve
essere respinta.

50\. Quanto al merito, anzitutto è certamente vero che, come fatto valere
dalla HGA e come ha rilevato il Tribunale al punto 69 della sentenza
impugnata, i testi normativi che regolano i procedimenti in materia di aiuti
di Stato non prevedono espressamente una decisione di rettifica ed estensione
di un procedimento pendente.

51\. Tuttavia, tale constatazione non può condurre alla conseguenza di vietare
alla Commissione di procedere alla rettifica o, eventualmente, all’estensione
del procedimento di indagine formale, qualora essa si accorga che la decisione
iniziale di avvio del procedimento era fondata su circostanze incomplete o su
un’erronea qualificazione giuridica di tali circostanze. A tal riguardo il
Tribunale ha giustamente considerato, al punto 72 della sentenza impugnata,
che considerazioni di economia processuale ed il principio di buona
amministrazione fanno apparire come più opportuna l’adozione di una decisione
di rettifica rispetto all’archiviazione del procedimento ed all’avvio, in
seguito, di un nuovo procedimento che avrebbe condotto, in sostanza,
all’adozione di una decisione recante il medesimo contenuto della decisione di
rettifica.

52\. Una siffatta rettifica o estensione non deve peraltro pregiudicare i
diritti procedurali delle parti interessate.

53\. Nel caso di specie, il Tribunale ha constatato, al punto 74 della
sentenza impugnata, che la decisione di rettifica era accompagnata da un nuovo
invito alle parti interessate a presentare le loro osservazioni, che
consentiva loro di reagire alle modifiche così intervenute.

54\. Di conseguenza, l’argomento relativo all’assenza di fondamento giuridico
espresso per l’adozione di una decisione di rettifica non può essere accolto.

55\. La HGA contesta poi al Tribunale di non aver risposto all’argomento
secondo il quale la Commissione non potrebbe essere autorizzata a procedere
alla rettifica della decisione di avvio del procedimento sulla base di un
documento, come la deliberazione n. 33/6, che era già in suo possesso al
momento dell’avvio del suddetto procedimento.

56\. Si deve ricordare in proposito che, secondo giurisprudenza costante,
l’obbligo di motivazione che incombe al Tribunale conformemente all’articolo
36 dello Statuto della Corte di giustizia dell’Unione europea, applicabile al
Tribunale in forza dell’articolo 53, primo comma, del medesimo Statuto e
dell’articolo 81 del regolamento di procedura del Tribunale, non impone a
quest’ultimo di fornire una spiegazione che segua esaustivamente e uno per uno
tutti i ragionamenti svolti dalle parti della controversia. La motivazione del
Tribunale può quindi essere implicita, a condizione che consenta agli
interessati di conoscere le ragioni per le quali il Tribunale non ha accolto
le loro tesi ed alla Corte di disporre degli elementi sufficienti per
esercitare il suo controllo (v., in particolare, sentenza del 16 luglio 2009,
Commissione/Schneider Electric, C-440/07 P, Racc. pag. I-6413, punto 135).

57\. Nel caso di specie, il Tribunale ha rilevato, al punto 71 della sentenza
impugnata, che una decisione di rettifica può essere adottata al fine di porre
rimedio tanto all’incompletezza delle circostanze inizialmente accertate
quanto all’erronea qualificazione giuridica di tali circostanze. Inoltre,
risulta dal punto 74 della sentenza impugnata che la decisione di rettifica di
cui trattasi nella presente causa era intesa a correggere la valutazione
giuridica del regime controverso contenuta nella decisione iniziale di avvio,
precisando che non si trattava dell’applicazione abusiva di un regime
approvato, bensì di un regime illegale.

58\. Orbene, nello specifico ambito dei procedimenti in materia di aiuti di
Stato, è logico che la valutazione giuridica inizialmente svolta possa essere
corretta non solo in seguito alla scoperta di un elemento di fatto
precedentemente ignoto, come ammette la HGA, ma altresì in esito ad uno studio
più approfondito degli elementi già in possesso della Commissione.

59\. Ne consegue che il Tribunale ha, implicitamente ma necessariamente,
consentito alle ricorrenti di conoscere le ragioni per cui esso non ha accolto
i loro argomenti e, così facendo, ha anche messo a disposizione della Corte
gli elementi sufficienti per consentirle di esercitare il suo controllo.

60\. Pertanto, le ricorrenti non possono fondatamente chiedere l’annullamento
della sentenza impugnata, la quale, per le ragioni sopra esposte, è
sufficientemente motivata.

61\. Di conseguenza, il motivo attinente all’illegittimità della decisione di
rettifica deve essere respinto in quanto infondato.

Sul motivo attinente ad una violazione dell’articolo 297 TFUE e dell’articolo
20, paragrafo 1, del regolamento n. 659/1999

Argomenti delle parti

62\. La Grand Hotel Abi d’Oru fa valere, sostanzialmente, che la decisione di
rettifica avrebbe dovuto esserle notificata, poiché, in seguito all’invito
contenuto nella decisione di avvio, essa aveva presentato osservazioni
relative al regime controverso. Inoltre, la motivazione della sentenza
impugnata sarebbe viziata da contraddizione, in quanto il Tribunale avrebbe
ritenuto, ai punti 71 e 72 di tale sentenza, che la decisione di rettifica
fosse giustificata dalla necessità di tutelare l’interesse dei beneficiari a
presentare osservazioni, pur concludendo, ai punti 106 e 107 della stessa
sentenza, che la Grand Hotel Abi d’Oru non doveva essere considerata
destinataria della decisione di rettifica. Dichiarando che è sufficiente
notificare la decisione di rettifica ai soli Stati membri, così come avviene
con una decisione di avvio del procedimento, il Tribunale avrebbe altresì
violato l’articolo 297, paragrafo 2, terzo comma, TFUE e l’articolo 20,
paragrafo 1, del regolamento n. 659/1999.

63\. La Commissione ritiene che non vi siano contraddizioni o errori di
diritto nella motivazione della sentenza impugnata poiché le decisioni
adottate dalla Commissione nel settore degli aiuti di Stato hanno come unico
destinatario lo Stato membro interessato. Inoltre, l’articolo 20, paragrafo 1,
del regolamento n. 659/1999 non sarebbe applicabile al caso di specie.

Giudizio della Corte

64\. Il Tribunale ha rilevato, ai punti da 105 a 107 della sentenza impugnata,
in primo luogo, che, ai sensi dell’articolo 254, paragrafo 3, CE, divenuto
articolo 297, paragrafo 2, terzo comma, TFUE, le decisioni sono notificate ai
loro destinatari, in secondo luogo, che le decisioni della Commissione in
materia di aiuti di Stato hanno sempre come destinatari gli Stati membri
interessati e, in terzo luogo, che la decisione di rettifica non era rivolta
ai beneficiari del regime controverso, bensì esclusivamente alla Repubblica
italiana. Così procedendo, il Tribunale ha potuto concludere, senza incorrere
in errore di diritto, che l’articolo 254, paragrafo 3, CE non obbligava la
Commissione a notificare la decisione di rettifica alla Grand Hotel Abi d’Oru.

65\. Inoltre, non sussiste alcuna contraddizione tra tale conclusione e quella
riportata ai punti 71 e 72 della sentenza impugnata, secondo la quale la
decisione di rettifica consentiva alle parti interessate di reagire alle
modifiche intervenute nella valutazione provvisoria, da parte della
Commissione, del regime controverso. Infatti, l’assenza di notifica della
decisione di rettifica alle parti interessate non ha impedito loro di
presentare osservazioni, essendo pacifico che tale decisione, accompagnata
dall’invito alle suddette parti a presentare le loro osservazioni, è stata
pubblicata nella Gazzetta ufficiale dell’Unione europea .

66\. Quanto all’articolo 20, paragrafo 1, del regolamento n. 659/1999, esso
manifestamente non è applicabile al caso di specie, come ha rilevato il
Tribunale ai punti 110 e 111 della sentenza impugnata. Infatti, conformemente
a tale disposizione, ogni parte interessata che abbia presentato osservazioni
in esito ad una decisione della Commissione di avviare il procedimento di
indagine formale riceve copia della decisione adottata dalla Commissione «a
norma dell’articolo 7» di tale regolamento. Orbene, il suddetto articolo 7
riguarda esclusivamente le decisioni della Commissione che concludono il
procedimento di indagine formale.

67\. Ne consegue che la decisione di rettifica non può essere qualificata come
«decisione adottata a norma dell’articolo 7 del regolamento n. 659/1999».

68\. Va quindi dichiarato infondato il motivo attinente ad una violazione
dell’articolo 297 TFUE e dell’articolo 20, paragrafo 1, del regolamento n.
659/1999.

Sul motivo attinente all’inosservanza dei termini previsti dal regolamento n.
659/1999

Argomenti delle parti

69\. La HGA contesta al Tribunale, in primo luogo, di aver erroneamente
ritenuto, ai punti da 99 a 101 della sentenza impugnata, che il termine di due
mesi menzionato all’articolo 4, paragrafo 5, del regolamento n. 659/99 si
applichi solo agli aiuti notificati. Poiché la ratio legis di tale
disposizione consisterebbe nel garantire la certezza dei tempi procedimentali,
tale termine dovrebbe essere applicato anche nel caso in cui il procedimento
fosse stato avviato a seguito di denuncia.

70\. In secondo luogo, il Tribunale avrebbe violato la portata dell’articolo
10, paragrafo 1, di tale regolamento, secondo cui la Commissione è tenuta ad
esaminare senza indugio le informazioni in suo possesso. Ad avviso della HGA,
tale disposizione deve essere interpretata, per analogia con le disposizioni
degli articoli 263 TFUE e 265 TFUE, nel senso che, nel caso di un aiuto non
notificato, la Commissione deve avviare il procedimento di indagine formale
entro il termine di due mesi a decorrere dalla ricezione delle informazioni
pertinenti. Orbene, nel caso di specie la Commissione avrebbe impiegato nove
mesi, dalla ricezione della deliberazione n. 33/6, per avviare il procedimento
di indagine formale, in violazione dell’articolo 10, paragrafo 1, del
regolamento n. 659/99.

71\. In terzo luogo, l’articolo 7, paragrafo 6, del regolamento n. 659/99
sarebbe stato violato anche in quanto il procedimento di indagine formale non
era concluso entro il termine di diciotto mesi, contrariamente a quanto
previsto da tale articolo. Infatti, poiché il procedimento era stato
inizialmente avviato per applicazione abusiva di un aiuto, sarebbe applicabile
l’articolo 16 di tale regolamento, il quale rinvia al menzionato articolo 7.
In ogni caso, poiché il procedimento è durato quattro anni e mezzo, sarebbe
stato superato qualsiasi termine ragionevole.

72\. La Commissione fa valere che l’addebito relativo alla violazione
dell’articolo 7, paragrafo 6, del regolamento n. 659/99 è irricevibile, in
quanto la HGA non ha precisato i punti della sentenza impugnata da essa
criticati. In ogni caso, né tale disposizione del regolamento n. 659/1999 né
l’articolo 4, paragrafo 5, di quest’ultimo sarebbero applicabili all’ipotesi
di un aiuto illegale. Inoltre, l’interpretazione data dal Tribunale
all’articolo 10, paragrafo 1, di tale regolamento non sarebbe viziata da alcun
errore di diritto.

Giudizio della Corte

73\. Dev’essere respinta l’eccezione di irricevibilità sollevata dalla
Commissione nei confronti dell’addebito relativo alla violazione, da parte del
Tribunale, dell’articolo 7, paragrafo 6, del regolamento n 659/1999. Infatti,
gli argomenti giuridici specificamente dedotti a sostegno di tale addebito
consentono di identificare gli elementi della sentenza impugnata cui la HGA fa
riferimento nella sua impugnazione.

74\. Quanto al merito, occorre constatare, in primo luogo, che risulta
univocamente dal tenore letterale degli articoli 4, paragrafo 5, e 7,
paragrafo 6, del regolamento n. 659/1999 che essi si applicano solo
all’ipotesi di un aiuto notificato. Inoltre, l’articolo 13, paragrafo 2, di
tale regolamento prevede espressamente che, nel caso di un eventuale aiuto
illegale, la Commissione non sia vincolata ai termini stabiliti, segnatamente,
dagli articoli 4, paragrafo 5, e 7, paragrafo 6, del suddetto regolamento.

75\. Tale conclusione risulta altresì dalla giurisprudenza della Corte secondo
cui, in mancanza di notifica del regime controverso, la Commissione non è
soggetta alla regola del termine di esame di due mesi previsto dall’articolo
4, paragrafo 5, del regolamento n. 659/1999 (sentenza del 28 luglio 2011,
Diputación Foral de Vizcaya e a./Commissione, da C-471/09 P a C-473/09 P,
punto 129).

76\. Di conseguenza, il Tribunale non ha commesso errori di diritto
dichiarando, ai punti 96 e 101 della sentenza impugnata, che la Commissione
non era vincolata al rispetto dei termini stabiliti agli articoli 4, paragrafo
5, e 7, paragrafo 6, del regolamento n. 659/1999, in quanto il regime
controverso non era stato notificato.

77\. Esso non ha nemmeno commesso errori di diritto dichiarando, al punto 101
della sentenza impugnata, che, in caso di applicazione abusiva di un aiuto,
trova applicazione, per quanto compatibile, l’articolo 13, paragrafo 2, del
regolamento n. 659/1999, come risulta dall’articolo 16 di tale regolamento.

78\. Per quanto riguarda, in secondo luogo, l’addebito attinente alla
violazione dell’articolo 10, paragrafo 1, del regolamento n. 659/1999, occorre
ricordare che, ai sensi di tale disposizione, qualora la Commissione sia in
possesso di informazioni riguardanti un aiuto che si presume illegale, da
qualsiasi fonte esse provengano, essa esamina tali informazioni senza indugio.

79\. Orbene, tale esigenza non può essere interpretata, come suggerito dalla
HGA fondandosi su un’asserita analogia con le disposizioni degli articoli 263
TFUE e 265 TFUE, nel senso che impone alla Commissione un obbligo di
concludere il suo esame di un presunto aiuto illegale entro il termine di due
mesi. È sufficiente rinviare, a tal riguardo, ai punti da 74 a 76 della
presente sentenza.

80\. Per quanto riguarda l’argomento secondo il quale l’articolo 10, paragrafo
1, del regolamento n. 659/1999 sarebbe stato violato per il fatto che la
Commissione avrebbe lasciato trascorrere nove mesi tra l’invio, da parte della
Regione autonoma della Sardegna, della deliberazione n. 33/6 e la decisione di
avvio, mentre il suddetto articolo 10, paragrafo 1, impone alla Commissione di
esaminare le informazioni in suo possesso senza indugio, occorre rilevare che
il Tribunale, al punto 97 della sentenza impugnata, ha considerato che
l’articolo 10, paragrafo 1, di tale regolamento deve essere interpretato non
già come un richiamo alla chiusura della fase preliminare di esame, quanto
piuttosto come riferito all’inizio dell’esame preliminare. Pertanto, la
scadenza del suddetto termine non comporta, in assenza di indicazioni
contrarie, che la Commissione abbia violato il proprio obbligo di avviare
senza indugio l’esame del fascicolo, come richiesto dal suddetto articolo 10,
paragrafo 1.

81\. Va tuttavia ricordato che la Commissione è tenuta ad agire entro un
termine ragionevole nell’ambito di un procedimento di esame di aiuti di Stato
e che essa non è autorizzata a perpetuare uno stato di inattività durante la
fase preliminare di esame (v. sentenza del 28 luglio 2011, Diputación Foral de
Vizcaya e a./Commissione, cit., punto 129 e giurisprudenza ivi citata).

82\. Occorre aggiungere che la ragionevolezza della durata del procedimento
deve essere valutata alla luce delle circostanze proprie di ciascun caso di
specie, quali la complessità della controversia e il comportamento delle parti
(v., in tal senso, sentenza del 25 gennaio 2007, Sumitomo Metal Industries e
Nippon Steel/Commissione, C-403/04 P e C-405/04 P, Racc. pag. I-729, punto 116
e giurisprudenza ivi citata).

83\. Orbene, il periodo di poco superiore agli undici mesi trascorso tra la
ricezione della denuncia e l’adozione della decisione di avvio non può essere
considerato eccessivo in circostanze come quelle di specie le quali, per di
più, erano caratterizzate dall’intervallo di tempo necessario al fine di
fornire informazioni supplementari, come ha giustamente dichiarato il
Tribunale al punto 100 della sentenza impugnata.

84\. Per quanto riguarda, in terzo ed ultimo luogo, la durata asseritamente
irragionevole del procedimento amministrativo nel suo insieme, vale a dire più
di quattro anni e mezzo a decorrere dalla decisione di avvio, il Tribunale ha
rilevato, al punto 162 della sentenza impugnata, che, se è pur vero che la
durata del procedimento di indagine formale può apparire lunga nella specie,
la Commissione non era vincolata al termine di diciotto mesi stabilito
dall’articolo 7, paragrafo 6, del regolamento n. 659/1999.

85\. Alla luce di tutte le considerazioni che precedono, il motivo attinente
all’inosservanza dei termini previsti dal regolamento n. 659/1999 dev’essere
respinto in quanto infondato.

Sul motivo attinente all’erronea qualificazione dell’aiuto come aiuto nuovo e,
pertanto, illegale

Argomenti delle parti

86\. La HGA contesta al Tribunale di aver qualificato, ai punti da 175 a 180
della sentenza impugnata, il regime controverso come un aiuto nuovo ed
illegale invece che come un aiuto esistente. Infatti, atteso che la legge n.
9/1998 non ostava all’assegnazione di un aiuto alle imprese che avessero
iniziato i loro lavori prima della presentazione della domanda di aiuto, la
deliberazione n. 33/6 non avrebbe modificato tale aiuto e, a maggior ragione,
non sostanzialmente.

87\. Secondo la Commissione, tale motivo è irricevibile nei limiti in cui la
HGA invita la Corte a procedere a una nuova valutazione del contesto fattuale,
il che non le è consentito nell’ambito di un’impugnazione. Tale motivo sarebbe
quanto meno inoperante, in quanto il Tribunale avrebbe constatato, al punto
186 della sentenza impugnata, che la disposizione che rende illegittimo e
incompatibile con il mercato comune il regime controverso non si trova nella
legge n. 9/1998. In ogni caso, tale motivo sarebbe infondato, poiché la
deliberazione n. 33/6 avrebbe apportato una modifica sostanziale ad un regime
di aiuti esistente, istituendo così un nuovo regime di aiuti illegale.

Giudizio della Corte

88\. Secondo una giurisprudenza costante, una volta che il Tribunale abbia
accertato o valutato i fatti, la Corte è competente, ai sensi dell’articolo
256 TFUE, ad effettuare il controllo sulla qualificazione giuridica di tali
fatti e sulle conseguenze di diritto che il Tribunale ne ha tratto (v.
sentenze del 6 aprile 2006, General Motors/Commissione, C-551/03 P, Racc. pag.
I-3173, punto 51, e del 22 maggio 2008, Evonik Degussa/Commissione, C-266/06
P, punto 72).

89\. La HGA censura, sostanzialmente, la qualificazione giuridica effettuata
dal Tribunale considerando il regime controverso un aiuto nuovo ed illegale.
Tale motivo è quindi ricevibile.

90\. Ai sensi dell’articolo 1, lettera c), del regolamento n. 659/1999,
costituiscono nuovi aiuti «tutti gli aiuti, ossia regimi di aiuti e aiuti
individuali, che non siano aiuti esistenti, comprese le modifiche degli aiuti
esistenti». A tal riguardo, l’articolo 4, paragrafo 1, del regolamento n.
794/2004 qualifica come modifica di un aiuto esistente, ai fini dell’articolo
1, lettera c), del regolamento n. 659/1999, qualsiasi cambiamento diverso
dalle modifiche di carattere puramente formale e amministrativo che non
possono alterare la valutazione della compatibilità della misura di aiuto con
il mercato comune.

91\. Nella fattispecie, il Tribunale ha concluso, ai punti 178 e 179 della
sentenza impugnata, che la modifica del regime di aiuti introdotta con la
deliberazione n. 33/6 non era minore o anodina e che, di conseguenza, il
regime controverso doveva essere qualificato come aiuto nuovo, ai sensi
dell’articolo 1, lettera c), del regolamento n. 659/1999, e non come aiuto
esistente.

92\. L’argomento secondo il quale la deliberazione n. 33/6 non modificava il
regime istituito dalla legge n. 9/1998 o, comunque, tale modifica non era
sostanziale, e non poteva quindi bastare per qualificare come nuovo l’aiuto
controverso, non può essere accolto.

93\. Infatti, in primo luogo, la HGA non può affermare che l’adozione della
deliberazione n. 33/6, che autorizza la considerazione di taluni progetti
avviati prima della presentazione della domanda, non ha modificato il regime
istituito dalla legge n. 9/1998. Da un lato, infatti, tale legge non si
pronuncia quanto al rapporto temporale tra la presentazione della domanda di
aiuto e l’inizio dei lavori, come ha constatato il Tribunale al punto 186
della sentenza impugnata. Dall’altro, come rilevato al punto 5 della sentenza
impugnata, le autorità italiane hanno informato la Commissione che la
concessione degli aiuti previsti da tale legge avrebbe potuto riguardare solo
progetti da realizzarsi «successivamente» e che tale condizione sarebbe stata
ribadita nelle disposizioni di attuazione di detta legge.

94\. In secondo luogo, tale modifica non può essere considerata puramente
formale o amministrativa, ai sensi dell’articolo 4, paragrafo 1, del
regolamento n. 794/2004, in quanto era idonea ad influire sulla valutazione
della compatibilità della misura di aiuto con il mercato interno. Il Tribunale
ha constatato a tal riguardo, al punto 178 della sentenza impugnata, che la
decisione di approvazione ha menzionato espressamente la condizione secondo
cui la domanda di aiuto doveva obbligatoriamente precedere l’inizio
dell’esecuzione dei progetti di investimento, condizione alla quale la
Commissione subordina regolarmente la propria approvazione dei regimi di aiuti
a finalità regionale, come risulta dal punto 4.2 degli orientamenti del 1998.

95\. Di conseguenza, il Tribunale non ha commesso alcun errore di diritto
qualificando come nuovo ed illegale l’aiuto controverso. Il motivo in esame
deve quindi essere respinto in quanto infondato.

Sul motivo attinente ad un errore manifesto di valutazione quanto
all’esistenza di un effetto incentivante

Argomenti delle parti

96\. La HGA e la Regione autonoma della Sardegna contestano al Tribunale, in
primo luogo, di aver commesso un errore di diritto considerando che il
criterio relativo alla presentazione delle domande di aiuto prima dell’avvio
dei lavori costituiva una presunzione assoluta dell’effetto incentivante
dell’aiuto. Orbene, tale criterio, che privilegerebbe un approccio puramente
formalistico, deriverebbe da un atto di «soft law», privo di effetti giuridici
vincolanti. Il Tribunale avrebbe così negato, al punto 226 della sentenza
impugnata, l’effetto incentivante dell’aiuto senza tener conto delle altre
circostanze della fattispecie.

97\. La HGA e la Regione autonoma della Sardegna censurano, in secondo luogo,
i punti 232 e 233 della sentenza impugnata, secondo i quali solo un regime di
aiuti dichiarato compatibile dalla Commissione potrebbe avere un effetto
incentivante. Secondo tali ricorrenti, dalla sentenza del Tribunale del 14
maggio 2002, Graphischer Maschinenbau/Commissione (T-126/99, Racc. pag.
II-2427), risulterebbe che anche un regime di aiuti non notificato può avere
un effetto incentivante.

98\. In terzo luogo, l’insieme delle ricorrenti ritiene che il Tribunale abbia
erroneamente negato la rilevanza di una serie di circostanze che
attesterebbero che le ricorrenti erano state incoraggiate ad avviare i lavori
in questione, ossia:

– la certezza di ottenere l’aiuto di cui trattasi, considerato il fatto che
esse soddisfacevano tutte le condizioni previste dalla legge n. 9/1998;

– il fatto che la Regione autonoma della Sardegna rientra fra le regioni
menzionate all’articolo 107, paragrafo 3, lettera a), TFUE;

– il fatto di aver beneficiato di un precedente regime di aiuti analogo al
regime controverso, e

– il fatto di avere rinunciato a pretendere diversi altri aiuti al fine di
poter beneficiare dell’aiuto in questione.

99\. In quarto luogo, la Regione autonoma della Sardegna contesta al Tribunale
di non essersi pronunciato sull’argomento secondo il quale sarebbe stato
cronologicamente impossibile tener conto del requisito secondo cui i lavori
dovevano essere iniziati dopo la presentazione della domanda, in quanto tale
requisito è stato introdotto per la prima volta dagli orientamenti del 1998.

100\. In quinto luogo, la Grand Hotel Abi d’Oru e la Timsas censurano i punti
da 226 a 228 della sentenza impugnata, i quali non sarebbero motivati, o
quantomeno lo sarebbero in misura insufficiente o addirittura contraddittoria.
Infatti, le particolari circostanze del caso di specie e, segnatamente, il
fatto di avere beneficiato di un regime di aiuti precedente, analogo al regime
controverso, tenderebbero a dimostrare non già che l’aiuto aveva esercitato su
tali ricorrenti un effetto incentivante, bensì che il regime di aiuto nel suo
complesso era dotato di un effetto siffatto.

101\. La Commissione risponde che la Corte ha confermato l’applicabilità degli
orientamenti del 1998 ai regimi di aiuti non notificati, anche qualora tali
regimi sino stati posti in esecuzione prima dell’adozione dei suddetti
orientamenti. La stessa istituzione fa valere inoltre che gli orientamenti del
1998 sono stati pubblicati nella Gazzetta ufficiale dell’Unione europea il 10
marzo 1998, ossia un giorno prima dell’adozione della legge n. 9/98 e quasi un
mese prima della sua entrata in vigore. Essi sarebbero stati quindi
perfettamente accessibili ai beneficiari del regime controverso.

102\. Inoltre, il fatto di soddisfare le condizioni per la concessione
dell’aiuto, specificate nella legge n. 9/1998, non conferirebbe alcuna
certezza quanto alla concessione di tale aiuto fino a quando esso non sia
stato approvato dalla Commissione. Pertanto, sebbene la Regione autonoma della
Sardegna sia un ente che, in generale, può beneficiare di aiuti a finalità
regionale, resterebbe il fatto che non tutti gli aiuti accordati a favore di
tale regione potrebbero essere qualificati d’ufficio come compatibili con il
mercato interno. In ogni caso, ai punti 232 e 233 della sentenza impugnata, il
Tribunale avrebbe solo risposto ad un argomento delle ricorrenti, secondo il
quale la mera entrata in vigore della legge n. 9/1998 avrebbe conferito alle
imprese la certezza di poter beneficiare dell’aiuto controverso.

Giudizio della Corte

103\. L’articolo 107, paragrafo 3, lettera a), TFUE dispone che possono essere
considerati compatibili con il mercato interno gli aiuti destinati a favorire
lo sviluppo economico delle regioni ove il tenore di vita sia anormalmente
basso, oppure si abbia una grave forma di sottoccupazione.

104\. In tal senso, la Commissione è legittimata a rifiutare la concessione di
un aiuto qualora quest’ultimo non incentivi le imprese beneficiarie ad
assumere un comportamento tale da contribuire alla realizzazione di uno degli
obiettivi indicati al citato articolo 107, paragrafo 3, TFUE. Un aiuto
siffatto deve quindi essere necessario per la realizzazione gli obiettivi
previsti da tale disposizione in modo tale che, in sua assenza, il gioco delle
regole di mercato non consentirebbe, di per sé solo, di ottenere che le
imprese beneficiarie adottino un comportamento idoneo a contribuire alla
realizzazione di tali obiettivi (v., in tal senso, sentenza del 17 settembre
1980, Philip Morris Holland/Commissione, 730/79, Racc. pag. 2671, punti 16 e
17). Infatti, un aiuto che apporti un miglioramento della situazione
finanziaria dell’impresa beneficiaria senza essere necessario per il
conseguimento degli scopi previsti dall’articolo 107, paragrafo 3, TFUE non
può essere considerato compatibile con il mercato interno (v. sentenza del 15
aprile 2008, Nuova Agricast, C-390/06, Racc. pag. I-2577, punto 68).

105\. Discende da quanto precede che, nel contesto dell’articolo 107,
paragrafo 3, lettera a), TFUE, l’aiuto progettato, per essere compatibile con
il mercato interno, deve essere necessario per lo sviluppo delle regioni
svantaggiate. A tal fine deve essere dimostrato che, in assenza dell’aiuto
progettato, l’investimento destinato a sostenere lo sviluppo della regione di
cui trattasi non sarebbe realizzato. Se, invece, dovesse apparire che tale
investimento sarebbe effettuato anche in assenza dell’aiuto progettato, se ne
dovrebbe concludere che quest’ultimo ha l’unico effetto di migliorare la
situazione finanziaria delle imprese beneficiarie, senza per questo soddisfare
la condizione posta dall’articolo 107, paragrafo 3, lettera a), TFUE, ossia di
essere necessario ai fini dello sviluppo delle regioni svantaggiate.

106\. Per quanto riguarda i criteri alla luce dei quali deve essere valutata
la necessità di un aiuto a finalità regionale, il Tribunale ha concluso, al
punto 215 della sentenza impugnata, che l’anteriorità della domanda di aiuto
rispetto all’inizio dell’esecuzione del progetto di investimento costituisce
un criterio semplice, pertinente ed adeguato che consente alla Commissione di
presumere il carattere necessario dell’aiuto progettato.

107\. Tale conclusione non è rimessa in discussione nell’ambito della presente
impugnazione.

108\. Inoltre, al punto 226 della sentenza impugnata, il Tribunale ha
considerato che occorreva esaminare se le ricorrenti avessero dimostrato
l’esistenza di circostanze tali da dimostrare la necessità del regime
controverso, anche in assenza di introduzione della domanda di aiuto prima
dell’inizio dell’esecuzione dei progetti in questione.

109\. Ne consegue, in primo luogo, che l’addebito secondo il quale il
Tribunale avrebbe fatto assurgere il criterio dell’anteriorità della domanda
di aiuto a presunzione assoluta ai fini della valutazione della necessità
dell’aiuto discende da una lettura manifestamente erronea della sentenza
impugnata. Infatti, il Tribunale ha espressamente ammesso che la suddetta
necessità avrebbe potuto essere dimostrata sulla base di criteri diversi da
quello sopra menzionato.

110\. Per tale stessa ragione, sono inconferenti le critiche relative alla
natura formalistica del suddetto criterio ed all’assenza di effetti giuridici
vincolanti di un atto di «soft law» come gli orientamenti.

111\. Per quanto riguarda, in secondo luogo, le circostanze menzionate al
punto 98 della presente sentenza, le quali, secondo le ricorrenti, sono idonee
a dimostrare che il regime controverso ha svolto un ruolo incentivante per i
progetti da esse eseguiti, va esaminato, anzitutto, l’argomento secondo il
quale la Regione autonoma della Sardegna rientra fra le regioni menzionate
all’articolo 107, paragrafo 3, lettera a), TFUE.

112\. Se è vero che tale circostanza costituisce una condizione indispensabile
perché possa essere applicata la disposizione derogatoria dell’articolo 107,
paragrafo 3, lettera a), TFUE, ciò non toglie che la stessa circostanza, come
fa valere la Commissione, non comporta che qualsiasi progetto di aiuto idoneo
ad essere realizzato nella suddetta regione sia considerato d’ufficio
necessario per lo sviluppo di quest’ultima. Pertanto, una circostanza siffatta
non può, di per sé sola, qualificare il regime controverso come necessario per
lo sviluppo di tale regione.

113\. Per quanto riguarda, poi, le circostanze, dedotte da tutte le
ricorrenti, relative al fatto di aver beneficiato di un regime di aiuti
precedente, analogo al regime controverso, nonché al fatto di aver rinunciato
a richiedere diversi altri aiuti al fine di poter beneficiare dell’aiuto in
questione, va ricordato, come ha fatto il Tribunale al punto 227 della
sentenza impugnata, che la decisione controversa non riguardava aiuti
individuali, bensì un regime di aiuti. Il Tribunale ne ha tratto la
conclusione che la Commissione non era quindi obbligata a valutare le
circostanze particolari proprie ai beneficiari individuali del regime
controverso. Di conseguenza, esso ha respinto, in quanto irrilevanti, gli
argomenti connessi alla situazione particolare o al comportamento dei
beneficiari dell’aiuto.

114\. Procedendo in tal modo, il Tribunale non ha commesso alcun errore di
diritto. Risulta infatti dalla giurisprudenza della Corte che, nel caso di un
regime di aiuti, la Commissione può limitarsi a studiare le caratteristiche
del regime di cui trattasi per valutare nella motivazione della sua decisione
se tale regime sia necessario per la realizzazione di uno degli obiettivi
menzionati dall’articolo 107, paragrafo 3, TFUE. Dunque la Commissione, in una
decisione riguardante un simile regime, non è tenuta a compiere un’analisi
degli aiuti concessi in ogni singolo caso sulla base di un regime siffatto. È
solo allo stadio del recupero degli aiuti che si renderà necessario verificare
la situazione individuale di ciascuna impresa interessata (v. sentenza del 9
giugno 2011, Comitato «Venezia vuole vivere»/Commissione, C-71/09 P, C-73/09 P
e C-76/09 P, Racc. pag. I-4727, punto 63 e giurisprudenza ivi citata).

115\. Orbene, le circostanze secondo le quali taluni beneficiari avrebbero, da
un lato, goduto di un regime di aiuti precedente, analogo al regime
controverso, e, dall’altro, rinunciato a richiedere diversi altri aiuti al
fine di poter beneficiare dell’aiuto in questione fanno riferimento alla
particolare situazione di taluni beneficiari e non alle caratteristiche
generali del regime controverso. Il Tribunale non ha quindi commesso errori di
diritto considerando tali circostanze irrilevanti ai fini della valutazione
della necessità di un regime di aiuti.

116\. Per quanto riguarda, in terzo luogo, l’argomento secondo il quale
l’entrata in vigore della legge n. 9/1998 avrebbe, di per sé, incoraggiato le
ricorrenti ad effettuare gli investimenti in questione, atteso che esse
soddisfacevano tutte le condizioni di base previste da tale legge ai fini
dell’ottenimento dell’aiuto, è sufficiente rilevare che il contesto normativo
che istituisce il regime controverso non si limita alla legge n. 9/1998, bensì
è stato completato, anzitutto, dal decreto n. 285/1999 e, successivamente,
dalle deliberazioni n. 33/3, n. 33/4 e n. 33/6, come emerge dalle
constatazioni svolte dal Tribunale nella sentenza impugnata.

117\. Orbene, tali aggiunte al contesto normativo riguardante il regime
controverso hanno una rilevanza del tutto particolare nel caso di specie.
Infatti, da un lato, risulta dal punto 169 della sentenza impugnata che la
Regione autonoma della Sardegna non ha mai contestato, né nella sua
corrispondenza con la Commissione né dinanzi al Tribunale, di aver assunto
l’impegno di concedere l’aiuto solo a progetti iniziati dopo l’introduzione
della domanda di aiuto. Inoltre, le autorità italiane hanno garantito alla
Commissione, come constatato al punto 5 della sentenza impugnata, che il
regime controverso avrebbe riguardato soltanto progetti da realizzarsi
«successivamente» e che tale condizione sarebbe stata ribadita nelle
disposizioni di attuazione della legge n. 9/1998.

118\. Dall’altro lato, come ha rilevato il Tribunale al punto 235 della
sentenza impugnata, l’ammissibilità dei progetti di investimento di cui
trattasi non dipendeva affatto dal regime previsto dalla suddetta legge.

119\. Pertanto, giustamente il Tribunale ha respinto, al punto 236 della
sentenza impugnata, l’argomento relativo all’entrata in vigore della legge n.
9/1998.

120\. Per quanto riguarda, in quarto luogo, l’argomento secondo il quale il
Tribunale non avrebbe esaminato la presunta impossibilità, per le autorità
italiane ed i beneficiari dell’aiuto, di tener conto degli orientamenti del
1998, è sufficiente rinviare al punto 186 della sentenza impugnata, laddove il
Tribunale ha constatato che la disposizione che rende il regime controverso
illegittimo e incompatibile con il mercato interno non si rinviene nella legge
n. 9/1998, ma nella deliberazione n. 33/6, la cui adozione è chiaramente
successiva alla data della piena applicazione degli orientamenti del 1998.

121\. Per quanto riguarda, in quinto luogo, gli addebiti sollevati dalla Grand
Hotel Abi d’Oru nonché dalla Timsas e ripresi al punto 100 della presente
sentenza, va rilevato che la risposta del Tribunale, contenuta ai punti da 226
a 228 della sentenza impugnata e quale risulta dalle considerazioni riportate
ai punti da 113 a 115 della presente sentenza, non è affetta da alcun vizio di
motivazione né da motivazione insufficiente o contraddittoria.

122\. Quanto, infine, alle critiche formulate dalla HGA e dalla Regione
autonoma della Sardegna, secondo le quali i punti 232 e 233 della sentenza
impugnata sono viziati da un errore di diritto, occorre constatare che esse
sono inconferenti, atteso che non possono comportare l’annullamento della
sentenza impugnata, la quale è sufficientemente fondata sulla motivazione
ripresa ai punti da 111 a 121 della presente sentenza.

123\. Di conseguenza, il presente motivo dev’essere respinto in quanto in
parte infondato e in parte inconferente, atteso che, in ogni caso, la
decisione di approvazione ostava alla concessione di un aiuto qualora la
domanda di aiuto fosse stata successiva all’inizio dei lavori.

Sul motivo attinente alla violazione dei principi di imparzialità e di tutela
della concorrenza

Argomenti delle parti

124\. La HGA contesta al Tribunale di aver violato i principi di imparzialità
e di tutela della concorrenza, non dichiarando che le ricorrenti avrebbero
dovuto beneficiare dello stesso trattamento delle dieci imprese che avevano
presentato le loro domande prima dell’inizio dei lavori, ma anche prima
dell’adozione delle deliberazioni n. 33/4 e n. 33/6.

125\. La Commissione eccepisce l’irricevibilità di tale motivo.

Giudizio della Corte

126\. Risulta dall’articolo 256 TFUE, dall’articolo 58, primo comma, dello
Statuto della Corte e dall’articolo 168, paragrafo 1, lettera d), del
regolamento di procedura di quest’ultima che l’impugnazione deve indicare in
modo preciso gli elementi censurati della sentenza di cui si chiede
l’annullamento, nonché gli argomenti di diritto dedotti a specifico sostegno
di tale domanda (sentenza del 9 giugno 2011, Diputación Foral de Vizcaya e
a./Commissione, cit., punto 78).

127\. Orbene, nel caso di specie la HGA si limita a ribadire gli argomenti da
essa dedotti in primo grado senza identificare in modo preciso gli elementi
censurati della sentenza impugnata e le ragioni per cui, respingendo i
suddetti argomenti, il Tribunale avrebbe commesso un errore di diritto.

128\. Di conseguenza, tale motivo deve essere respinto in quanto irricevibile.

Sul motivo attinente alla violazione del principio di tutela del legittimo
affidamento

Argomenti delle parti

129\. La HGA contesta al Tribunale di aver ritenuto, ai punti 274, 275 e 281
della sentenza impugnata, che il legittimo affidamento dei beneficiari fosse
escluso in quanto la decisione di approvazione esigeva espressamente che la
domanda di aiuto fosse presentata prima dell’inizio dei lavori. Orbene, la
maggior parte delle ricorrenti avrebbe avuto conoscenza soltanto del fatto che
la legge n. 9/1998 era stata notificata alla Commissione e che quest’ultima
l’aveva approvata. Infatti, la Regione autonoma della Sardegna non le avrebbe
informate della condizione relativa alla previa presentazione della domanda di
aiuto ed avrebbe fornito loro una copia della decisione di approvazione in cui
tale condizione non era menzionata. Inoltre, la pubblicazione di tale
decisione nella Gazzetta ufficiale dell’Unione europea non avrebbe menzionato
la condizione suddetta. Di conseguenza, le rassicurazioni ricevute da parte
delle autorità nazionali sarebbero state tali da fondare un legittimo
affidamento in capo alle ricorrenti.

130\. La Regione autonoma della Sardegna aggiunge che i beneficiari potevano
nutrire un legittimo affidamento quanto alla compatibilità della misura con il
mercato interno, in quanto hanno iniziato i lavori solo dopo la notifica
dell’aiuto di cui trattasi alla Commissione. Orbene, il loro legittimo
affidamento sarebbe escluso soltanto qualora tale aiuto non fosse stato
notificato, il che non sarebbe accaduto nel caso di specie.

131\. La Commissione considera che tale motivo deriva da una lettura parziale
ed erronea della sentenza impugnata, atteso che il regime risultante dalla
legge n. 9/1998, come modificato dalla deliberazione n. 33/6, non è mai stato
notificato. Inoltre, tale istituzione non avrebbe fornito la minima
rassicurazione quanto alla compatibilità del suddetto r egime con il mercato
interno.

Giudizio della Corte

132\. Il Tribunale ha giustamente rilevato, al punto 273 della sentenza
impugnata, che il diritto di avvalersi della tutela del legittimo affidamento
presuppone che rassicurazioni precise, incondizionate e concordanti,
provenienti da fonti autorizzate ed affidabili, siano state fornite
all’interessato dalle autorità competenti dell’Unione. Infatti, risulta dalla
giurisprudenza costante della Corte che tale diritto spetta a qualsiasi
amministrato in capo al quale un’istituzione, un organo o un organismo
dell’Unione abbia ingenerato aspettative fondate, fornendogli precise
rassicurazioni. Può parlarsi di rassicurazioni siffatte quando vengano fornite
informazioni precise, incondizionate e concordanti, quale che sia la forma in
cui queste vengono comunicate (v., in particolare, sentenza del 16 dicembre
2010, Kahla Thüringen Porzellan/Commissione, C-537/08 P, Racc. pag. I-12917,
punto 63 e giurisprudenza ivi citata).

133\. Orbene, nel caso di specie, risulta dai documenti sottoposti al
Tribunale che non è stato possibile stabilire alcuna rassicurazione precisa,
incondizionata e concordante proveniente da un’istituzione, da un organo o da
un organismo dell’Unione quanto alla compatibilità del regime controverso.

134\. Va altresì rilevato che, come giustamente sottolineato dal Tribunale ai
punti 274 e 275 della sentenza impugnata, un legittimo affidamento nella
regolarità di un aiuto di Stato può essere fatto valere in linea di principio,
e salvo circostanze eccezionali, solo qualora tale aiuto sia stato accordato
nel rispetto della procedura prevista all’articolo 108 TFUE. Nel caso di
specie, la decisione di approvazione indicava che l’approvazione della
Commissione riguardava i soli aiuti per i progetti avviati dopo la
presentazione della domanda di aiuto e gli aiuti controversi, che non
rispettavano tale condizione, non erano stati accordati nel rispetto della
procedura prevista all’articolo 108 TFUE. I beneficiari degli aiuti
controversi non possono, quindi, essere ammessi a invocare il legittimo
affidamento quanto alla regolarità degli aiuti medesimi.

135\. Inoltre, la circostanza secondo la quale, da un lato, le autorità
nazionali asseritamente non avrebbero comunicato ai beneficiari dell’aiuto
controverso una copia integrale della decisione di approvazione e, dall’altro,
la pubblicazione di tale decisione nella Gazzetta ufficiale dell’Unione
europea non menzionava la condizione relativa all’anteriorità della domanda di
aiuto è irrilevante ai fini dell’esame del presente motivo. Infatti,
conformemente all’articolo 20, paragrafo 3, del regolamento n. 659/1999, ogni
parte interessata, a sua richiesta, può ottenere copia di qualsiasi decisione
adottata dalla Commissione a norma degli articoli 4, 7, 10, paragrafo 3, e 11
di tale regolamento.

136\. Infine, l’argomento, sollevato dalla Regione autonoma della Sardegna,
secondo il quale il fatto di aver avviato i lavori dopo la notifica dell’aiuto
sarebbe sufficiente per fondare il legittimo affidamento dei beneficiari
quanto alla compatibilità della misura è, in ogni caso, inconferente, atteso
che, nel caso di specie, il regime controverso non è stato notificato alla
Commissione, come ha rilevato il Tribunale al punto 188 della sentenza
impugnata.

137\. Pertanto, il motivo attinente alla violazione del principio di tutela
del legittimo affidamento deve essere respinto in quanto infondato.

138\. Alla luce di tutto quanto precede, l’impugnazione dev’essere respinta
nel suo insieme.

Sulle spese

139\. A norma dell’articolo 184, paragrafo 2, del regolamento di procedura,
quando l’impugnazione è respinta, la Corte statuisce sulle spese. Ai sensi
dell’articolo 138, paragrafo 1, del suddetto regolamento, applicabile al
procedimento di impugnazione in forza dell’articolo 184, paragrafo 1, del
medesimo regolamento, la parte soccombente è condannata alle spese se ne è
stata fatta domanda. Poiché la Commissione ha chiesto la condanna delle
ricorrenti, queste ultime, essendo rimaste soccombenti, devono essere
condannate in solido alle spese.

## Dispositivo

Per questi motivi, la Corte (Seconda Sezione) dichiara e statuisce:

1) Le impugnazioni sono respinte.

2) Le ricorrenti sono condannate in solido alle spese.

  

SENTENZA DELLA CORTE (Seconda Sezione)

13 giugno 2013 ( *1 )

«Impugnazione — Aiuti di Stato a finalità regionale — Aiuti a favore
dell’industria alberghiera in Sardegna — Aiuti nuovi — Modifica di un regime
di aiuti esistente — Decisione di rettifica — Possibilità di adottare una
siffatta decisione — Regolamento (CE) n. 659/1999 — Articoli 4, paragrafo 5,
7, paragrafo 6, 10, paragrafo 1, 13, paragrafo 2, 16 e 20, paragrafo 1 —
Effetto incentivante dell’aiuto — Tutela del legittimo affidamento»

Nelle cause riunite da C-630/11 P a C-633/11 P,

aventi ad oggetto le impugnazioni ai sensi dell’articolo 56 dello Statuto
della Corte di giustizia dell’Unione europea, proposte il 21 novembre 2011
(C-630/11 P) e il 30 novembre 2011(da C-631/11 P a C-633/11 P),

HGA Srl, con sede in Golfo Aranci,

Gimar Srl, con sede in Sassari,

Coghene Costruzioni Srl, con sede in Alghero,

Camping Pini e Mare di Cogoni Franco & C. Sas, con sede in Quartu Sant’Elena,

Immobiliare 92 Srl, con sede in Arzachena,

Gardena Srl, con sede in Santa Teresa di Gallura,

Hotel Stella 2000 Srl, con sede in Olbia,

Vadis Srl, con sede in Valledoria,

Macpep Srl, con sede in Sorso,

San Marco Srl, con sede in Alghero,

Due lune SpA, con sede in Milano,

Hotel Mistral di Bruno Madeddu & C. Sas, con sede in Alghero,

L’Esagono di Mario Azara & C. Snc, con sede in San Teodoro,

Le Buganville Srl, già Le Buganville di Cogoni Giuseppe & C. Snc, con sede in
Villasimius,

Le Dune Srl, già Le Dune di Stefanelli Vincenzo & C. Snc, con sede in Arbus
(C-630/11 P),

rappresentate da G. Dore, F. Ciulli e A. Vinci, avvocati,

Regione autonoma della Sardegna, rappresentata da A. Fantozzi e G. Mameli,
avvocati (C-631/11 P),

Timsas Srl, con sede in Arezzo, rappresentata da D. Dodaro e S. Pinna,
avvocati (C-632/11 P),

Grand Hotel Abi d’Oru SpA, con sede in Olbia, rappresentata da D. Dodaro e R.
Masuri, avvocati (C-633/11 P),

ricorrenti,

procedimento in cui l’altra parte è:

Commissione europea, rappresentata da D. Grespan, C. Urraca Caviedes e G.
Conte, in qualità di agenti, con domicilio eletto in Lussemburgo,

convenuta in primo grado,

LA CORTE (Seconda Sezione),

composta da R. Silva de Lapuerta, presidente di sezione, G. Arestis, J.-C.
Bonichot, A. Arabadjiev (relatore) e J.L. da Cruz Vilaça, giudici,

avvocato generale: Y. Bot

cancelliere: A. Impellizzeri, amministratore

vista la fase scritta del procedimento e in seguito all’udienza del 28
febbraio 2013,

sentite le conclusioni dell’avvocato generale, presentate all’udienza del 21
marzo 2013,

ha pronunciato la seguente

Sentenza

1

|

Con le loro impugnazioni, la HGA Srl, la Gimar Srl, la Coghene Costruzioni
Srl, la Camping Pini e Mare di Cogoni Franco & C. Sas, la Immobiliare 92 Srl,
la Gardena Srl, la Hotel Stella 2000 Srl, la Vadis Srl, la Macpep Srl, la San
Marco Srl, la Due lune SpA, la Hotel Mistral di Bruno Madeddu & C. Sas,
L’Esagono di Mario Azara & C. Snc, Le Buganville Srl, Le Dune Srl (in
prosieguo, congiuntamente, la «HGA»), la Regione autonoma della Sardegna, la
Timsas Srl (in prosieguo: la «Timsas») e la Grand Hotel Abi d’Oru SpA (in
prosieguo: la «Grand Hotel Abi d’Oru») chiedono l’annullamento della sentenza
del Tribunale dell’Unione europea del 20 settembre 2011, Regione autonoma
della Sardegna e a./Commissione (T-394/08, T-408/08, T-453/08 e T-454/08,
Racc. pag. II-6255; in prosieguo: la «sentenza impugnata»), con la quale
quest’ultimo ha respinto il loro ricorso diretto all’annullamento della
decisione 2008/854/CE della Commissione, del 2 luglio 2008, relativa al regime
di aiuto «Legge regionale n. 9 del 1998 – applicazione abusiva dell’aiuto N
272/98» C 1/04 (ex NN 158/03 e CP 15/2003) (GU L 302, pag. 9), che dichiarava
incompatibili con il mercato comune gli aiuti illegittimamente concessi dalla
Regione autonoma della Sardegna a favore di investimenti iniziali
nell’industria alberghiera in Sardegna e che ordinava il recupero di tali
aiuti presso i loro beneficiari (in prosieguo: la «decisione controversa»).  
  
---|---  
  
Contesto normativo

Il regolamento (CE) n. 659/1999

2

|

Ai sensi dell’articolo 1, lettera c), del regolamento (CE) n. 659/1999 del
Consiglio, del 22 marzo 1999, recante modalità di applicazione dell’articolo
[108 TFUE] (GU L 83, pag. 1), per «nuovi aiuti» si intendono «tutti gli aiuti,
ossia regimi di aiuti e aiuti individuali, che non siano aiuti esistenti,
comprese le modifiche degli aiuti esistenti».  
  
---|---  
  
3

|

Conformemente all’articolo 1, lettera g), di tale regolamento, per «aiuti
attuati in modo abusivo» si intendono «gli aiuti utilizzati dal beneficiario
in violazione [della] decisione [di approvazione]».  
  
---|---  
  
4

|

L’articolo 4, paragrafo 5, riportato al capo II, intitolato «Procedura
relativa agli aiuti notificati», del suddetto regolamento recita:

«Le decisioni di cui ai paragrafi 2, 3 e 4 [che vengono prese dopo un esame
preliminare della misura notificata] devono essere adottate entro due mesi.
Tale termine inizia a decorrere dal giorno successivo a quello di ricezione di
una notifica completa (...)».  
  
---|---  
  
5

|

L’articolo 7, intitolato «Decisioni della Commissione che concludono il
procedimento d’indagine formale», riportato nello stesso capo II, precisa, al
suo paragrafo 6, che, «[p]er quanto possibile, la Commissione si adopera per
adottare una decisione entro 18 mesi dall’avvio della procedura».  
  
---|---  
  
6

|

L’articolo 10, riportato nel capo III, intitolato «Procedura relativa agli
aiuti illegali», del regolamento n. 659/1999, dispone, al suo paragrafo 1,
che, qualora la Commissione sia in possesso di informazioni relative a
presunti aiuti illegali, da qualsiasi fonte esse provengano, essa «esamina
senza indugio [tali] informazioni».  
  
---|---  
  
7

|

Conformemente all’articolo 13, paragrafo 2, di tale regolamento, nel caso di
presunti aiuti illegali, la Commissione non è vincolata al rispetto del
termine stabilito, segnatamente, agli articoli 4, paragrafo 5, e 7, paragrafo
6, del suddetto regolamento.  
  
---|---  
  
8

|

L’articolo 16 dello stesso regolamento prevede, in particolare, che i suoi
articoli 7, 10 e 13 si applichino, per quanto compatibili, nell’ambito di un
procedimento d’indagine formale in caso di attuazione abusiva di un aiuto.  
  
---|---  
  
9

|

L’articolo 20 del regolamento n. 659/1999 ha il seguente tenore letterale:

«1. Ogni parte interessata può presentare osservazioni, a norma dell’articolo
6 in seguito ad una decisione della Commissione di dare inizio al procedimento
d’indagine formale. A ogni parte interessata che abbia presentato osservazioni
e a ogni beneficiario di aiuti individuali viene trasmessa copia della
decisione adottata dalla Commissione a norma dell’articolo 7.

(...)

3\. A sua richiesta, ogni parte interessata ottiene copia di qualsiasi
decisione adottata a norma degli articoli 4, 7, 10, paragrafo 3, e 11».  
  
---|---  
  
Il regolamento (CE) n. 794/2004

10

|

A norma dell’articolo 4, paragrafo 1, del regolamento (CE) n. 794/2004 della
Commissione, del 21 aprile 2004, recante disposizioni di esecuzione del
regolamento n. 659/1999 (GU L 140, pag. 1), si intende per modifica di un
aiuto esistente, ai fini dell’articolo 1, lettera c), del regolamento n.
659/1999, qualsiasi cambiamento diverso dalle modifiche di carattere puramente
formale e amministrativo che non possono alterare la valutazione della
compatibilità della misura di aiuto con il mercato comune.  
  
---|---  
  
Gli orientamenti del 1998

11

|

Il punto 4.2 della comunicazione della Commissione intitolata «Orientamenti in
materia di aiuti di Stato a finalità regionale (98/C 74/06)» (GU C 74, pag. 9;
in prosieguo: gli «orientamenti del 1998») dispone, segnatamente, che «[i]
regimi di aiuto (...) devono stabilire che la domanda di aiuto sia presentata
prima che inizi l’esecuzione dei progetti».  
  
---|---  
  
12

|

Ai sensi del punto 6.1 di tali orientamenti, fatta eccezione per le
disposizioni transitorie di cui ai punti 6.2 e 6.3 di questi ultimi, la
Commissione valuterà la compatibilità degli aiuti a finalità regionale con il
mercato comune sulla base dei suddetti orientamenti, a decorrere dalla loro
adozione.  
  
---|---  
  
Fatti e decisione controversa

13

|

I fatti all’origine della controversia, come esposti ai punti da 1 a 23 della
sentenza impugnata, possono essere così riassunti.  
  
---|---  
  
14

|

L’11 marzo 1998 la Regione autonoma della Sardegna adottava la legge regionale
n. 9, «Incentivi per la riqualificazione e l’adeguamento delle strutture
alberghiere e norme modificative e integrative della legge regionale 14
settembre 1993, n. 40» (Bollettino ufficiale della Regione Autonoma della
Sardegna n. 9, del 21 marzo 1998; in prosieguo: la «legge n. 9/1998»), che
entrava in vigore il 5 aprile 1998.  
  
---|---  
  
15

|

L’articolo 2 di tale legge introduceva, a beneficio delle imprese del settore
alberghiero aventi sede in Sardegna, aiuti agli investimenti iniziali, sotto
forma di sovvenzioni e prestiti agevolati, nonché aiuti al funzionamento a
titolo della regola de minimis (in prosieguo: il «regime di aiuti iniziale»).  
  
---|---  
  
16

|

Con lettera del 6 maggio 1998, le autorità italiane notificavano la legge n.
9/1998 alla Commissione, con l’impegno di non darvi attuazione prima
dell’eventuale approvazione da parte sua.  
  
---|---  
  
17

|

Con lettera del 22 giugno 1998, le stesse autorità, rispondendo a una domanda
d’informazioni integrative della Commissione, informavano quest’ultima che le
disposizioni di attuazione del regime di aiuti sarebbero state adottate solo
dopo l’approvazione di tale regime da parte della Commissione.  
  
---|---  
  
18

|

Con lettera del 28 settembre 1998, le autorità italiane comunicavano inoltre
alla Commissione che la concessione degli aiuti previsti dalla legge n. 9/1998
avrebbe potuto riguardare soltanto progetti da realizzarsi «successivamente» e
che tale condizione sarebbe stata ribadita nelle disposizioni di attuazione di
detta legge.  
  
---|---  
  
19

|

Con decisione SG(98) D/9547, del 12 novembre 1998, la Commissione concludeva
che il regime di aiuti «N 272/98 – Italia – aiuto in favore dell’industria
alberghiera», introdotto con la legge n. 9/1998, era compatibile con il
mercato comune sulla base dell’articolo 92, paragrafo 3, lettera a), CE (in
prosieguo: la «decisione di approvazione»).  
  
---|---  
  
20

|

Il 29 aprile 1999 l’Assessore del Turismo, Artigianato e Commercio della
Regione autonoma della Sardegna adottava il decreto n. 285, recante attuazione
della legge n. 9/1998 (Bollettino ufficiale della Regione Autonoma della
Sardegna n. 15, dell’8 maggio 1999; in prosieguo: il «decreto n. 285/1999»).  
  
---|---  
  
21

|

Gli articoli 4 e 5 di tale decreto prevedevano, rispettivamente, che gli aiuti
concessi dovessero riguardare progetti da realizzare dopo la presentazione
delle domande di aiuti e che le spese ammissibili dovessero essere effettuate
successivamente a dette domande. Tuttavia, ai sensi dell’articolo 17 dello
stesso decreto, intitolato «Disposizione transitoria», in sede di prima
applicazione del decreto, erano ammissibili le spese e gli interventi
effettuati o sostenuti dopo il 5 aprile 1998, data di entrata in vigore della
legge n. 9/1998.  
  
---|---  
  
22

|

Il 27 luglio 2000 la Regione autonoma della Sardegna adottava la deliberazione
n. 33/3, che abrogava il decreto n. 285/1999 per vizi di forma, e la
deliberazione n. 33/4, che stabiliva le nuove norme attuative del regime di
aiuti.  
  
---|---  
  
23

|

Lo stesso giorno la Regione autonoma della Sardegna adottava anche la
deliberazione n. 33/6, la quale prevedeva che, poiché la pubblicazione del
decreto n. 285/1999, che conteneva disposizioni non conformi al diritto
dell’Unione, poteva aver suscitato l’aspettativa, nei potenziali beneficiari
dell’aiuto, che tutti i lavori effettuati dopo il 5 aprile 1998 fossero
considerati ammissibili al regime di aiuti, occorresse prendere in
considerazione, in sede di prima applicazione della legge n. 9/1998, i lavori
effettuati successivamente a tale data, purché essi avessero costituito
oggetto di una domanda di aiuto nell’ambito della partecipazione al primo
bando annuale.  
  
---|---  
  
24

|

Con lettera del 2 novembre 2000, le autorità italiane informavano la
Commissione delle misure di attuazione della legge n. 9/1998, trasmettendole
una copia della deliberazione n. 33/4, senza tuttavia menzionare la
deliberazione n. 33/6.  
  
---|---  
  
25

|

In risposta ad una richiesta di informazioni, con lettera del 25 aprile 2001,
cui veniva nuovamente allegata la deliberazione n. 33/4, le autorità italiane
confermavano che il regime di aiuti, così come applicato, era conforme agli
orientamenti del 1998.  
  
---|---  
  
26

|

A seguito di una denuncia relativa all’applicazione abusiva del regime di
aiuti iniziale, la Commissione chiedeva, il 26 febbraio 2003, ulteriori
chiarimenti alle autorità italiane.  
  
---|---  
  
27

|

Nella loro risposta del 22 aprile 2003, le autorità italiane menzionavano per
la prima volta la deliberazione n. 33/6.  
  
---|---  
  
28

|

Con lettera del 3 febbraio 2004, la Commissione comunicava alla Repubblica
italiana la propria decisione intitolata «Aiuto C 1/04 (ex NN 158/03) –
Applicazione abusiva dell’aiuto N 272/98 – Regione Sardegna – Invito a
presentare osservazioni a norma dell’articolo 88, paragrafo 2, del Trattato
CE» (GU C 79, pag. 4; in prosieguo: la «decisione di avvio»), riguardante
l’applicazione abusiva del regime di aiuti iniziale. In tale decisione la
Commissione precisava che, autorizzando la concessione di sovvenzioni a
progetti di investimento avviati prima della data di domanda degli aiuti, le
autorità italiane non avevano adempiuto l’obbligo previsto nella decisione di
approvazione, né avevano soddisfatto i requisiti fissati dagli orientamenti
del 1998. La Commissione ne traeva la conclusione che questo poteva costituire
un caso di applicazione abusiva del regime di aiuti iniziale, a norma
dell’articolo 16 del regolamento n. 659/1999, ed esprimeva dubbi sulla
compatibilità degli aiuti concessi ai progetti di investimento avviati prima
della data di domanda degli aiuti.  
  
---|---  
  
29

|

Dopo aver ricevuto le osservazioni delle autorità italiane e della Grand Hotel
Abi d’Oru, il 22 novembre 2006 la Commissione adottava una decisione
intitolata «Aiuto di Stato C 1/2004 – Legge regionale n. 9/98. Rettifica ed
estensione nell’ambito del procedimento in corso C 1/2004 ai sensi
dell’articolo 88, paragrafo 2, del Trattato CE – Invito a presentare
osservazioni a norma dell’articolo 88, paragrafo 2, del Trattato CE» (GU 2007,
C 32, pag. 2; in prosieguo: la «decisione di rettifica»), recante rettifica ed
estensione del procedimento aperto conformemente alla decisione di avvio. In
tale decisione di rettifica, sotto il titolo «Motivi per rettificare ed
estendere l’ambito del procedimento», la Commissione chiariva, in particolare,
che la deliberazione n. 33/6 non era citata nella decisione di avvio, mentre,
in 28 casi, un aiuto sarebbe stato accordato a favore di progetti
d’investimento avviati prima della data di domanda degli aiuti sulla base di
tale strumento, e non sulla base della deliberazione n. 33/4, come
erroneamente indicato nella decisione di avvio. Inoltre, la Commissione
rilevava che la nozione di «aiuti attuati in modo abusivo», ai sensi
dell’articolo 16 del regolamento n. 659/1999, cui si riferiva la decisione di
avvio, riguardava situazioni in cui il beneficiario di un aiuto autorizzato vi
desse esecuzione in maniera contraria alle condizioni stabilite nella
decisione di concessione e non le situazioni in cui uno Stato membro, nel
modificare un regime di aiuti esistente, creasse un nuovo aiuto illegale.  
  
---|---  
  
30

|

Il 2 luglio 2008 la Commissione adottava la decisione controversa. In tale
decisione la suddetta istituzione rilevava, in particolare, che la
deliberazione n. 33/6 introduceva modifiche alla misura notificata non
compatibili con i termini della decisione di approvazione. Orbene, tale
deliberazione non sarebbe mai stata notificata alla Commissione, in violazione
dell’articolo 88, paragrafo 3, CE e dell’obbligo di cooperazione che incombe
alla Repubblica italiana in forza dell’articolo 10 CE. Pertanto, secondo la
Commissione, il regime di aiuti, quale effettivamente applicato, non
rispettava la decisione di approvazione e i progetti di aiuto la cui
esecuzione era stata avviata prima della presentazione di qualsiasi domanda di
aiuto dovevano, di conseguenza, ritenersi illegali.  
  
---|---  
  
31

|

Quanto alla compatibilità degli aiuti in questione con il mercato comune, la
Commissione ha considerato, ai sensi della decisione controversa, che gli
aiuti di Stato concessi a titolo della legge n. 9/1998, illegalmente applicata
dalla Repubblica italiana con la deliberazione n. 33/6, erano incompatibili
con il suddetto mercato, a meno che il beneficiario dell’aiuto non avesse
presentato una domanda d’aiuto sulla base di tale regime prima dell’esecuzione
dei lavori relativi ad un progetto di investimento iniziale. Conformemente
agli articoli 2 e 3 di tale decisione, la Repubblica italiana era tenuta a
procedere immediatamente al recupero effettivo degli aiuti incompatibili
concessi a titolo di tale regime presso i beneficiari e l’attuazione della
decisione doveva essere garantita entro quattro mesi dalla sua notifica.  
  
---|---  
  
Sentenza impugnata

32

|

Le ricorrenti hanno proposto dinanzi al Tribunale taluni ricorsi di
annullamento contro la decisione controversa. A sostegno dei loro ricorsi,
esse hanno fatto valere tredici motivi, tre dei quali riguardavano vizi di
procedura ed erano attinenti, il primo, alla violazione dell’articolo 108,
paragrafo 2, TFUE e del regolamento n. 659/1999, il secondo, alla violazione
dell’articolo 297, paragrafo 2, terzo comma, TFUE e dell’articolo 20,
paragrafo 1, del regolamento n. 659/1999 e, il terzo, a difetti di motivazione
della decisione controversa. Gli altri dieci motivi riguardavano vizi di
merito relativi, il primo, all’assenza di fondamento giuridico della decisione
di rettifica, il secondo, allo sviamento di potere nell’adozione di tale
decisione, il terzo, alla circostanza che la decisione di approvazione non
menzionava il requisito della previa domanda, il quarto, all’erronea
qualificazione degli aiuti in causa come illegali, il quinto,
all’inapplicabilità degli orientamenti del 1998, il sesto, all’errore
manifesto nella valutazione dell’effetto incentivante, il settimo, alla
violazione dell’articolo 107, paragrafo 3, TFUE, l’ottavo, alla violazione del
principio di imparzialità e del principio della tutela della concorrenza, il
nono, alla violazione del principio della tutela del legittimo affidamento e,
il decimo, alla violazione delle disposizioni relative agli aiuti de minimis.  
  
---|---  
  
33

|

Il Tribunale ha respinto tutti questi motivi.  
  
---|---  
  
34

|

Il Tribunale ha esaminato, in primo luogo, la natura giuridica della decisione
di rettifica. Dopo aver constatato, al punto 69 della sentenza impugnata, che
i testi che regolano i procedimenti in materia di aiuti di Stato non prevedono
espressamente una decisione di rettifica ed estensione di un procedimento
pendente, il Tribunale ha dichiarato, ai punti da 71 a 73 della sentenza
impugnata, quanto segue:

|

«71

|

[È] logico e, soprattutto, è nell’interesse dei beneficiari potenziali di un
regime di aiuti, che, nell’ipotesi in cui la Commissione si accorga,
successivamente all’adozione di una decisione di avvio del procedimento di
indagine formale, che quest’ultima si fonda su circostanze incomplete oppure
su una qualificazione giuridica erronea delle medesime circostanze, essa debba
avere la possibilità di rivedere la sua posizione, adottando una decisione di
rettifica. Invero, una tale decisione di rettifica, accompagnata da un nuovo
invito alle parti interessate a presentare le loro osservazioni, consente loro
di reagire alla modifica intervenuta nella valutazione provvisoria, effettuata
dalla Commissione, della misura in questione e di far valere il loro punto di
vista al riguardo.  
  
---|---  
  
72

|

Occorre peraltro rilevare che la Commissione avrebbe parimenti potuto
scegliere di adottare dapprima una decisione di archiviazione del procedimento
e in seguito una nuova decisione di apertura del procedimento di indagine
formale, basata sulla sua modificata valutazione giuridica e che avrebbe
avuto, in sostanza, il medesimo contenuto della decisione di rettifica. Date
tali premesse, considerazioni di economia processuale ed il principio di buona
amministrazione fanno apparire come più opportuna l’adozione di una decisione
di rettifica rispetto all’archiviazione del procedimento ed all’avvio di un
nuovo procedimento. Occorre rilevare, in questo contesto, che la rettifica
dell’oggetto del procedimento ha consentito alla Commissione di tenere conto,
ai fini della decisione impugnata, delle osservazioni presentate dalla Grand
Hotel Abi d’Oru in seguito alla decisione di avvio, ciò che non sarebbe
avvenuto se essa avesse archiviato il procedimento di indagine formale per
avviarne uno nuovo.  
  
---|---  
  
73

|

Quanto alla qualificazione giuridica di una tale decisione di rettifica,
atteso che si affianca alla decisione di avvio per formare unitamente a
quest’ultima una decisione di avvio modificata, si deve ritenere che essa ne
condivida la qualificazione giuridica. Occorre rammentare, a tale proposito,
che la comunicazione di avvio del procedimento di indagine formale mira
soltanto a ottenere, da parte degli interessati, tutte le informazioni
necessarie alla Commissione per decidere il suo comportamento futuro (sentenze
della Corte 12 luglio 1973, causa 70/72, Commissione/Germania, Racc. pag. 813,
punto 19, e del Tribunale 22 ottobre 1996, causa T-266/94,
Skibsværftsforeningen e a./Commissione, Racc. pag. II-1399, punto 256)».  
  
---|---  
  
35

|

In secondo luogo, il Tribunale ha esaminato gli addebiti attinenti al mancato
rispetto dei termini previsti dal regolamento n. 659/99. Esso ha anzitutto
dichiarato, al punto 96 della sentenza impugnata, che l’articolo 4, paragrafo
5, di tale regolamento, il quale prevede un termine di due mesi per la
chiusura della fase preliminare di esame, che inizia a decorrere dal giorno
successivo a quello di ricezione di una notifica completa, non era applicabile
al caso di specie, in quanto l’aiuto in questione non era stato notificato
alla Commissione. Per quanto riguarda, poi, l’articolo 10 del suddetto
regolamento, secondo il quale, qualora la Commissione sia in possesso di
informazioni in merito a un presunto aiuto illegale, da qualsiasi fonte esse
provengano, essa le esamina senza indugio, il Tribunale ha considerato, ai
punti da 97 a 100 della sentenza impugnata, che tale disposizione doveva
essere interpretata non già come un richiamo alla chiusura della fase
preliminare di esame, quanto piuttosto come riferita all’inizio dell’esame
preliminare, e che, nel caso di specie, il periodo, di poco superiore agli
undici mesi, trascorso tra la ricezione della denuncia e l’adozione della
decisione di avvio non era eccessivo. Infine, il Tribunale ha dichiarato, al
punto 101 della sentenza impugnata, che, in forza degli articoli 13, paragrafo
2, e 16 del regolamento n. 659/1999, tanto nel caso di un presunto aiuto
illegale quanto nel caso di un aiuto che si presume attuato in modo abusivo,
la Commissione non è vincolata, segnatamente, dal termine fissato
dall’articolo 7, paragrafo 6, dello stesso regolamento.  
  
---|---  
  
36

|

In terzo luogo, il Tribunale ha respinto il motivo attinente alla violazione
dell’articolo 254, paragrafo 3, CE (divenuto articolo 297, paragrafo 2, terzo
comma, TFUE) e dell’articolo 20, paragrafo 1, del regolamento n. 659/1999,
rilevando, ai punti 106 e 107 della sentenza impugnata, che le decisioni
adottate dalla Commissione nel settore degli aiuti di Stato hanno sempre per
destinatari gli Stati membri interessati, che la decisione di rettifica era
indirizzata esclusivamente alla Repubblica italiana e non ai beneficiari del
regime controverso e che, conseguentemente, l’articolo 297, paragrafo 3, TFUE
non obbligava la Commissione a notificare la decisione di rettifica alla Grand
Hotel Abi d’Oru.  
  
---|---  
  
37

|

In quarto luogo, il Tribunale ha esaminato i motivi attinenti all’erronea
qualificazione degli aiuti in quanto illegali, piuttosto che in quanto aiuti
applicati abusivamente. A tal riguardo il Tribunale ha considerato, ai punti
175 e 180 della sentenza impugnata, che gli aiuti concessi su un fondamento
giuridico sostanzialmente diverso dal regime approvato con la decisione di
approvazione dovevano essere considerati come nuovi aiuti, ai sensi
dell’articolo 1, lettera c), del regolamento n. 659/1999. Orbene, la modifica
derivante dalla deliberazione n. 33/6 non potrebbe essere qualificata come
minore o anodina, in quanto, come risulta dal punto 4.2 degli orientamenti del
1998, la Commissione subordina regolarmente la sua approvazione dei regimi di
aiuti a finalità regionali alla condizione che la domanda di aiuto preceda
l’inizio dell’esecuzione dei progetti. Tali nuovi aiuti dovrebbero inoltre
essere qualificati come illegali, ai sensi dell’articolo 1, lettera f), del
regolamento n. 659/1999, atteso che la modifica del regime approvato, alla
quale la Regione autonoma della Sardegna ha proceduto adottando la
deliberazione n. 33/6, non è stata notificata alla Commissione.  
  
---|---  
  
38

|

In quinto luogo, il Tribunale ha esaminato il motivo attinente ad un errore
manifesto di valutazione quanto all’esistenza di un effetto incentivante. Dopo
avere sottolineato, al punto 215 della sentenza impugnata, che il criterio
dell’anteriorità della domanda di aiuto rispetto all’inizio dell’esecuzione
del progetto di investimento costituisce un criterio semplice, pertinente e
adeguato che consente alla Commissione di presumere che un regime di aiuti ha
un effetto incentivante, il Tribunale ha aggiunto, al punto 226 della sentenza
impugnata, che occorreva esaminare se le ricorrenti in primo grado avessero
dimostrato l’idoneità del regime a garantire l’effetto incentivante anche in
assenza di introduzione della domanda anteriormente all’inizio dell’esecuzione
del progetto di investimento. Il Tribunale ha poi respinto, al punto 227 della
sentenza impugnata, in quanto inconferenti, gli argomenti delle ricorrenti in
primo grado connessi alla situazione particolare o al comportamento dei
beneficiari, atteso che la decisione controversa riguardava un regime di aiuti
e non aiuti individuali. Ai punti da 231 a 237 della sentenza impugnata, il
Tribunale ha respinto l’argomento delle ricorrenti in primo grado secondo il
quale la mera entrata in vigore della legge n. 9/1998 avrebbe conferito alle
imprese la sicurezza di poter beneficiare dell’aiuto. In particolare, il
Tribunale ha rilevato, ai punti 232 e 233 della sentenza impugnata, che, in
assenza di una pronuncia della Commissione sulla compatibilità di un aiuto
notificato, il solo fatto che le autorità nazionali abbiano adottato
disposizioni di legge che prevedono l’adozione di un regime di aiuti non è
tale da conferire ai beneficiari potenziali di tale regime la certezza di
poter beneficiare degli aiuti ivi previsti.  
  
---|---  
  
39

|

In sesto luogo, il Tribunale ha respinto il motivo attinente alla violazione
del principio di imparzialità e del principio di tutela della concorrenza,
rilevando, al punto 255 della sentenza impugnata, che le dieci imprese
menzionate dalle ricorrenti in primo grado e che avevano presentato una
domanda di aiuto nell’ambito del procedimento previsto dal decreto n.
285/1999, successivamente abrogato, non si trovavano in una situazione
paragonabile a quella delle ricorrenti in primo grado, poiché queste ultime
non avevano introdotto alcuna domanda di aiuto prima dell’inizio dei lavori
relativi ai loro progetti di investimento, mentre le dieci imprese di cui
trattasi avevano effettivamente presentato siffatte domande, sebbene sul
fondamento di un decreto di applicazione successivamente abrogato.  
  
---|---  
  
40

|

Infine, il Tribunale ha esaminato il motivo attinente alla violazione del
principio di tutela del legittimo affidamento. A tal riguardo, al punto 274
della sentenza impugnata, esso ha anzitutto ricordato che un legittimo
affidamento nella regolarità di un aiuto di Stato, in linea di principio e
salvo circostanze eccezionali, può essere fatto valere solamente qualora detto
aiuto sia stato concesso nel rispetto della procedura prevista dall’articolo
88 CE (divenuto articolo 108 TFUE). Un operatore economico diligente, infatti,
dovrebbe di norma essere in grado di assicurarsi che tale procedura sia stata
rispettata. Il Tribunale ha poi rilevato, al punto 275 della sentenza
impugnata, che, nel caso di specie, i beneficiari degli aiuti controversi non
potevano, in linea di principio, essere ammessi a invocare il legittimo
affidamento quanto alla regolarità degli aiuti medesimi, atteso che la
decisione di approvazione indicava chiaramente che l’approvazione della
Commissione riguardava unicamente aiuti per progetti iniziati dopo la
presentazione della domanda di aiuto. Infine, il Tribunale ha considerato che
nessuna delle circostanze dedotte nella specie dalle ricorrenti e dalle
intervenienti in primo grado poteva essere ritenuta tale da giustificare
l’annullamento della decisione controversa. Per quanto riguarda, in
particolare, le rassicurazioni ed i diversi comportamenti delle autorità
nazionali, il Tribunale ha concluso, al punto 281 della sentenza impugnata,
che gli interessati possono fondare il proprio legittimo affidamento sulle
sole rassicurazioni fornite dalle autorità competenti dell’Unione.  
  
---|---  
  
Conclusioni delle parti e procedimento dinanzi alla Corte

41

|

Con le loro impugnazioni, le ricorrenti chiedono che la Corte voglia:

|

—

|

annullare la sentenza impugnata;  
  
---|---  
  
—

|

annullare la decisione controversa, e  
  
---|---  
  
—

|

condannare la Commissione alle spese (cause C-632/11 P e C-633/11 P).  
  
---|---  
  
42

|

La Commissione chiede che la Corte voglia respingere le impugnazioni e
condannare le ricorrenti alle spese.  
  
---|---  
  
43

|

Con ordinanza del presidente della Corte in data 29 marzo 2012, le cause da
C-630/11 P a C-633/11 P sono state riunite ai fini della fase scritta e orale
del procedimento nonché della sentenza.  
  
---|---  
  
Sulle impugnazioni

44

|

A sostegno delle loro impugnazioni, le ricorrenti fanno valere sette motivi
attinenti, il primo, all’illegittimità della decisione di rettifica, il
secondo, ad una violazione dell’articolo 297 TFUE e dell’articolo 20,
paragrafo 1, del regolamento n. 659/1999, il terzo, al mancato rispetto dei
termini previsti dal regolamento n. 659/1999, il quarto, all’erronea
qualificazione dell’aiuto come aiuto nuovo ed illegale, il quinto, ad un
errore manifesto di valutazione quanto all’esistenza di un effetto
incentivante dell’aiuto in questione, il sesto, alla violazione dei principi
di imparzialità nonché di tutela della concorrenza e, il settimo, alla
violazione del principio di tutela del legittimo affidamento.  
  
---|---  
  
Sul motivo attinente all’illegittimità della decisione di rettifica

Argomenti delle parti

45

|

La HGA contesta al Tribunale di aver dichiarato, al punto 71 della sentenza
impugnata, che la Commissione poteva legittimamente rettificare ed estendere
il procedimento di indagine formale, sebbene non esista un fondamento
giuridico previsto a tal fine nel regolamento n. 659/99. Inoltre, in
violazione dell’articolo 81 del proprio regolamento di procedura, il Tribunale
avrebbe omesso di rispondere all’argomento secondo il quale la Commissione non
può essere autorizzata a procedere alla rettifica della decisione di avvio del
procedimento sulla base di un documento come la deliberazione n. 33/6, che era
già in suo possesso al momento dell’avvio del suddetto procedimento. Infatti,
una rettifica siffatta, anche supponendola legittima, dovrebbe essere fondata
su elementi ottenuti dopo la qualificazione iniziale dell’aiuto in questione.  
  
---|---  
  
46

|

La Commissione considera irricevibile tale motivo, in quanto le ricorrenti
invitano la Corte a procedere ad un nuovo esame nel merito degli argomenti
dedotti in primo grado. Tale motivo sarebbe, in ogni caso, infondato.  
  
---|---  
  
Giudizio della Corte

47

|

Qualora un ricorrente contesti l’interpretazione o l’applicazione del diritto
dell’Unione effettuata dal Tribunale, i punti di diritto esaminati in primo
grado possono essere di nuovo discussi nel corso di un’impugnazione. Infatti,
se un ricorrente non potesse così basare l’impugnazione su motivi e argomenti
già utilizzati dinanzi al Tribunale, il procedimento d’impugnazione sarebbe
privato di una parte di significato (v., in particolare, sentenza del 9 giugno
2011, Diputación Foral de Vizcaya/Commissione, da C-465/09 P a C-470/09 P,
punto 79).  
  
---|---  
  
48

|

Nel caso di specie, la HGA ha presentato argomenti giuridici che criticano
specificamente i punti da 69 a 72 della sentenza impugnata, nella parte in cui
il Tribunale avrebbe erroneamente dichiarato che la Commissione poteva
legittimamente adottare una decisione di rettifica.  
  
---|---  
  
49

|

Pertanto, l’eccezione di irricevibilità sollevata dalla Commissione deve
essere respinta.  
  
---|---  
  
50

|

Quanto al merito, anzitutto è certamente vero che, come fatto valere dalla HGA
e come ha rilevato il Tribunale al punto 69 della sentenza impugnata, i testi
normativi che regolano i procedimenti in materia di aiuti di Stato non
prevedono espressamente una decisione di rettifica ed estensione di un
procedimento pendente.  
  
---|---  
  
51

|

Tuttavia, tale constatazione non può condurre alla conseguenza di vietare alla
Commissione di procedere alla rettifica o, eventualmente, all’estensione del
procedimento di indagine formale, qualora essa si accorga che la decisione
iniziale di avvio del procedimento era fondata su circostanze incomplete o su
un’erronea qualificazione giuridica di tali circostanze. A tal riguardo il
Tribunale ha giustamente considerato, al punto 72 della sentenza impugnata,
che considerazioni di economia processuale ed il principio di buona
amministrazione fanno apparire come più opportuna l’adozione di una decisione
di rettifica rispetto all’archiviazione del procedimento ed all’avvio, in
seguito, di un nuovo procedimento che avrebbe condotto, in sostanza,
all’adozione di una decisione recante il medesimo contenuto della decisione di
rettifica.  
  
---|---  
  
52

|

Una siffatta rettifica o estensione non deve peraltro pregiudicare i diritti
procedurali delle parti interessate.  
  
---|---  
  
53

|

Nel caso di specie, il Tribunale ha constatato, al punto 74 della sentenza
impugnata, che la decisione di rettifica era accompagnata da un nuovo invito
alle parti interessate a presentare le loro osservazioni, che consentiva loro
di reagire alle modifiche così intervenute.  
  
---|---  
  
54

|

Di conseguenza, l’argomento relativo all’assenza di fondamento giuridico
espresso per l’adozione di una decisione di rettifica non può essere accolto.  
  
---|---  
  
55

|

La HGA contesta poi al Tribunale di non aver risposto all’argomento secondo il
quale la Commissione non potrebbe essere autorizzata a procedere alla
rettifica della decisione di avvio del procedimento sulla base di un
documento, come la deliberazione n. 33/6, che era già in suo possesso al
momento dell’avvio del suddetto procedimento.  
  
---|---  
  
56

|

Si deve ricordare in proposito che, secondo giurisprudenza costante, l’obbligo
di motivazione che incombe al Tribunale conformemente all’articolo 36 dello
Statuto della Corte di giustizia dell’Unione europea, applicabile al Tribunale
in forza dell’articolo 53, primo comma, del medesimo Statuto e dell’articolo
81 del regolamento di procedura del Tribunale, non impone a quest’ultimo di
fornire una spiegazione che segua esaustivamente e uno per uno tutti i
ragionamenti svolti dalle parti della controversia. La motivazione del
Tribunale può quindi essere implicita, a condizione che consenta agli
interessati di conoscere le ragioni per le quali il Tribunale non ha accolto
le loro tesi ed alla Corte di disporre degli elementi sufficienti per
esercitare il suo controllo (v., in particolare, sentenza del 16 luglio 2009,
Commissione/Schneider Electric, C-440/07 P, Racc. pag. I-6413, punto 135).  
  
---|---  
  
57

|

Nel caso di specie, il Tribunale ha rilevato, al punto 71 della sentenza
impugnata, che una decisione di rettifica può essere adottata al fine di porre
rimedio tanto all’incompletezza delle circostanze inizialmente accertate
quanto all’erronea qualificazione giuridica di tali circostanze. Inoltre,
risulta dal punto 74 della sentenza impugnata che la decisione di rettifica di
cui trattasi nella presente causa era intesa a correggere la valutazione
giuridica del regime controverso contenuta nella decisione iniziale di avvio,
precisando che non si trattava dell’applicazione abusiva di un regime
approvato, bensì di un regime illegale.  
  
---|---  
  
58

|

Orbene, nello specifico ambito dei procedimenti in materia di aiuti di Stato,
è logico che la valutazione giuridica inizialmente svolta possa essere
corretta non solo in seguito alla scoperta di un elemento di fatto
precedentemente ignoto, come ammette la HGA, ma altresì in esito ad uno studio
più approfondito degli elementi già in possesso della Commissione.  
  
---|---  
  
59

|

Ne consegue che il Tribunale ha, implicitamente ma necessariamente, consentito
alle ricorrenti di conoscere le ragioni per cui esso non ha accolto i loro
argomenti e, così facendo, ha anche messo a disposizione della Corte gli
elementi sufficienti per consentirle di esercitare il suo controllo.  
  
---|---  
  
60

|

Pertanto, le ricorrenti non possono fondatamente chiedere l’annullamento della
sentenza impugnata, la quale, per le ragioni sopra esposte, è sufficientemente
motivata.  
  
---|---  
  
61

|

Di conseguenza, il motivo attinente all’illegittimità della decisione di
rettifica deve essere respinto in quanto infondato.  
  
---|---  
  
Sul motivo attinente ad una violazione dell’articolo 297 TFUE e dell’articolo
20, paragrafo 1, del regolamento n. 659/1999

Argomenti delle parti

62

|

La Grand Hotel Abi d’Oru fa valere, sostanzialmente, che la decisione di
rettifica avrebbe dovuto esserle notificata, poiché, in seguito all’invito
contenuto nella decisione di avvio, essa aveva presentato osservazioni
relative al regime controverso. Inoltre, la motivazione della sentenza
impugnata sarebbe viziata da contraddizione, in quanto il Tribunale avrebbe
ritenuto, ai punti 71 e 72 di tale sentenza, che la decisione di rettifica
fosse giustificata dalla necessità di tutelare l’interesse dei beneficiari a
presentare osservazioni, pur concludendo, ai punti 106 e 107 della stessa
sentenza, che la Grand Hotel Abi d’Oru non doveva essere considerata
destinataria della decisione di rettifica. Dichiarando che è sufficiente
notificare la decisione di rettifica ai soli Stati membri, così come avviene
con una decisione di avvio del procedimento, il Tribunale avrebbe altresì
violato l’articolo 297, paragrafo 2, terzo comma, TFUE e l’articolo 20,
paragrafo 1, del regolamento n. 659/1999.  
  
---|---  
  
63

|

La Commissione ritiene che non vi siano contraddizioni o errori di diritto
nella motivazione della sentenza impugnata poiché le decisioni adottate dalla
Commissione nel settore degli aiuti di Stato hanno come unico destinatario lo
Stato membro interessato. Inoltre, l’articolo 20, paragrafo 1, del regolamento
n. 659/1999 non sarebbe applicabile al caso di specie.  
  
---|---  
  
Giudizio della Corte

64

|

Il Tribunale ha rilevato, ai punti da 105 a 107 della sentenza impugnata, in
primo luogo, che, ai sensi dell’articolo 254, paragrafo 3, CE, divenuto
articolo 297, paragrafo 2, terzo comma, TFUE, le decisioni sono notificate ai
loro destinatari, in secondo luogo, che le decisioni della Commissione in
materia di aiuti di Stato hanno sempre come destinatari gli Stati membri
interessati e, in terzo luogo, che la decisione di rettifica non era rivolta
ai beneficiari del regime controverso, bensì esclusivamente alla Repubblica
italiana. Così procedendo, il Tribunale ha potuto concludere, senza incorrere
in errore di diritto, che l’articolo 254, paragrafo 3, CE non obbligava la
Commissione a notificare la decisione di rettifica alla Grand Hotel Abi d’Oru.  
  
---|---  
  
65

|

Inoltre, non sussiste alcuna contraddizione tra tale conclusione e quella
riportata ai punti 71 e 72 della sentenza impugnata, secondo la quale la
decisione di rettifica consentiva alle parti interessate di reagire alle
modifiche intervenute nella valutazione provvisoria, da parte della
Commissione, del regime controverso. Infatti, l’assenza di notifica della
decisione di rettifica alle parti interessate non ha impedito loro di
presentare osservazioni, essendo pacifico che tale decisione, accompagnata
dall’invito alle suddette parti a presentare le loro osservazioni, è stata
pubblicata nella Gazzetta ufficiale dell’Unione europea.  
  
---|---  
  
66

|

Quanto all’articolo 20, paragrafo 1, del regolamento n. 659/1999, esso
manifestamente non è applicabile al caso di specie, come ha rilevato il
Tribunale ai punti 110 e 111 della sentenza impugnata. Infatti, conformemente
a tale disposizione, ogni parte interessata che abbia presentato osservazioni
in esito ad una decisione della Commissione di avviare il procedimento di
indagine formale riceve copia della decisione adottata dalla Commissione «a
norma dell’articolo 7» di tale regolamento. Orbene, il suddetto articolo 7
riguarda esclusivamente le decisioni della Commissione che concludono il
procedimento di indagine formale.  
  
---|---  
  
67

|

Ne consegue che la decisione di rettifica non può essere qualificata come
«decisione adottata a norma dell’articolo 7 del regolamento n. 659/1999».  
  
---|---  
  
68

|

Va quindi dichiarato infondato il motivo attinente ad una violazione
dell’articolo 297 TFUE e dell’articolo 20, paragrafo 1, del regolamento n.
659/1999.  
  
---|---  
  
Sul motivo attinente all’inosservanza dei termini previsti dal regolamento n.
659/1999

Argomenti delle parti

69

|

La HGA contesta al Tribunale, in primo luogo, di aver erroneamente ritenuto,
ai punti da 99 a 101 della sentenza impugnata, che il termine di due mesi
menzionato all’articolo 4, paragrafo 5, del regolamento n. 659/99 si applichi
solo agli aiuti notificati. Poiché la ratio legis di tale disposizione
consisterebbe nel garantire la certezza dei tempi procedimentali, tale termine
dovrebbe essere applicato anche nel caso in cui il procedimento fosse stato
avviato a seguito di denuncia.  
  
---|---  
  
70

|

In secondo luogo, il Tribunale avrebbe violato la portata dell’articolo 10,
paragrafo 1, di tale regolamento, secondo cui la Commissione è tenuta ad
esaminare senza indugio le informazioni in suo possesso. Ad avviso della HGA,
tale disposizione deve essere interpretata, per analogia con le disposizioni
degli articoli 263 TFUE e 265 TFUE, nel senso che, nel caso di un aiuto non
notificato, la Commissione deve avviare il procedimento di indagine formale
entro il termine di due mesi a decorrere dalla ricezione delle informazioni
pertinenti. Orbene, nel caso di specie la Commissione avrebbe impiegato nove
mesi, dalla ricezione della deliberazione n. 33/6, per avviare il procedimento
di indagine formale, in violazione dell’articolo 10, paragrafo 1, del
regolamento n. 659/99.  
  
---|---  
  
71

|

In terzo luogo, l’articolo 7, paragrafo 6, del regolamento n. 659/99 sarebbe
stato violato anche in quanto il procedimento di indagine formale non era
concluso entro il termine di diciotto mesi, contrariamente a quanto previsto
da tale articolo. Infatti, poiché il procedimento era stato inizialmente
avviato per applicazione abusiva di un aiuto, sarebbe applicabile l’articolo
16 di tale regolamento, il quale rinvia al menzionato articolo 7. In ogni
caso, poiché il procedimento è durato quattro anni e mezzo, sarebbe stato
superato qualsiasi termine ragionevole.  
  
---|---  
  
72

|

La Commissione fa valere che l’addebito relativo alla violazione dell’articolo
7, paragrafo 6, del regolamento n. 659/99 è irricevibile, in quanto la HGA non
ha precisato i punti della sentenza impugnata da essa criticati. In ogni caso,
né tale disposizione del regolamento n. 659/1999 né l’articolo 4, paragrafo 5,
di quest’ultimo sarebbero applicabili all’ipotesi di un aiuto illegale.
Inoltre, l’interpretazione data dal Tribunale all’articolo 10, paragrafo 1, di
tale regolamento non sarebbe viziata da alcun errore di diritto.  
  
---|---  
  
Giudizio della Corte

73

|

Dev’essere respinta l’eccezione di irricevibilità sollevata dalla Commissione
nei confronti dell’addebito relativo alla violazione, da parte del Tribunale,
dell’articolo 7, paragrafo 6, del regolamento n 659/1999. Infatti, gli
argomenti giuridici specificamente dedotti a sostegno di tale addebito
consentono di identificare gli elementi della sentenza impugnata cui la HGA fa
riferimento nella sua impugnazione.  
  
---|---  
  
74

|

Quanto al merito, occorre constatare, in primo luogo, che risulta univocamente
dal tenore letterale degli articoli 4, paragrafo 5, e 7, paragrafo 6, del
regolamento n. 659/1999 che essi si applicano solo all’ipotesi di un aiuto
notificato. Inoltre, l’articolo 13, paragrafo 2, di tale regolamento prevede
espressamente che, nel caso di un eventuale aiuto illegale, la Commissione non
sia vincolata ai termini stabiliti, segnatamente, dagli articoli 4, paragrafo
5, e 7, paragrafo 6, del suddetto regolamento.  
  
---|---  
  
75

|

Tale conclusione risulta altresì dalla giurisprudenza della Corte secondo cui,
in mancanza di notifica del regime controverso, la Commissione non è soggetta
alla regola del termine di esame di due mesi previsto dall’articolo 4,
paragrafo 5, del regolamento n. 659/1999 (sentenza del 28 luglio 2011,
Diputación Foral de Vizcaya e a./Commissione, da C-471/09 P a C-473/09 P,
punto 129).  
  
---|---  
  
76

|

Di conseguenza, il Tribunale non ha commesso errori di diritto dichiarando, ai
punti 96 e 101 della sentenza impugnata, che la Commissione non era vincolata
al rispetto dei termini stabiliti agli articoli 4, paragrafo 5, e 7, paragrafo
6, del regolamento n. 659/1999, in quanto il regime controverso non era stato
notificato.  
  
---|---  
  
77

|

Esso non ha nemmeno commesso errori di diritto dichiarando, al punto 101 della
sentenza impugnata, che, in caso di applicazione abusiva di un aiuto, trova
applicazione, per quanto compatibile, l’articolo 13, paragrafo 2, del
regolamento n. 659/1999, come risulta dall’articolo 16 di tale regolamento.  
  
---|---  
  
78

|

Per quanto riguarda, in secondo luogo, l’addebito attinente alla violazione
dell’articolo 10, paragrafo 1, del regolamento n. 659/1999, occorre ricordare
che, ai sensi di tale disposizione, qualora la Commissione sia in possesso di
informazioni riguardanti un aiuto che si presume illegale, da qualsiasi fonte
esse provengano, essa esamina tali informazioni senza indugio.  
  
---|---  
  
79

|

Orbene, tale esigenza non può essere interpretata, come suggerito dalla HGA
fondandosi su un’asserita analogia con le disposizioni degli articoli 263 TFUE
e 265 TFUE, nel senso che impone alla Commissione un obbligo di concludere il
suo esame di un presunto aiuto illegale entro il termine di due mesi. È
sufficiente rinviare, a tal riguardo, ai punti da 74 a 76 della presente
sentenza.  
  
---|---  
  
80

|

Per quanto riguarda l’argomento secondo il quale l’articolo 10, paragrafo 1,
del regolamento n. 659/1999 sarebbe stato violato per il fatto che la
Commissione avrebbe lasciato trascorrere nove mesi tra l’invio, da parte della
Regione autonoma della Sardegna, della deliberazione n. 33/6 e la decisione di
avvio, mentre il suddetto articolo 10, paragrafo 1, impone alla Commissione di
esaminare le informazioni in suo possesso senza indugio, occorre rilevare che
il Tribunale, al punto 97 della sentenza impugnata, ha considerato che
l’articolo 10, paragrafo 1, di tale regolamento deve essere interpretato non
già come un richiamo alla chiusura della fase preliminare di esame, quanto
piuttosto come riferito all’inizio dell’esame preliminare. Pertanto, la
scadenza del suddetto termine non comporta, in assenza di indicazioni
contrarie, che la Commissione abbia violato il proprio obbligo di avviare
senza indugio l’esame del fascicolo, come richiesto dal suddetto articolo 10,
paragrafo 1.  
  
---|---  
  
81

|

Va tuttavia ricordato che la Commissione è tenuta ad agire entro un termine
ragionevole nell’ambito di un procedimento di esame di aiuti di Stato e che
essa non è autorizzata a perpetuare uno stato di inattività durante la fase
preliminare di esame (v. sentenza del 28 luglio 2011, Diputación Foral de
Vizcaya e a./Commissione, cit., punto 129 e giurisprudenza ivi citata).  
  
---|---  
  
82

|

Occorre aggiungere che la ragionevolezza della durata del procedimento deve
essere valutata alla luce delle circostanze proprie di ciascun caso di specie,
quali la complessità della controversia e il comportamento delle parti (v., in
tal senso, sentenza del 25 gennaio 2007, Sumitomo Metal Industries e Nippon
Steel/Commissione, C-403/04 P e C-405/04 P, Racc. pag. I-729, punto 116 e
giurisprudenza ivi citata).  
  
---|---  
  
83

|

Orbene, il periodo di poco superiore agli undici mesi trascorso tra la
ricezione della denuncia e l’adozione della decisione di avvio non può essere
considerato eccessivo in circostanze come quelle di specie le quali, per di
più, erano caratterizzate dall’intervallo di tempo necessario al fine di
fornire informazioni supplementari, come ha giustamente dichiarato il
Tribunale al punto 100 della sentenza impugnata.  
  
---|---  
  
84

|

Per quanto riguarda, in terzo ed ultimo luogo, la durata asseritamente
irragionevole del procedimento amministrativo nel suo insieme, vale a dire più
di quattro anni e mezzo a decorrere dalla decisione di avvio, il Tribunale ha
rilevato, al punto 162 della sentenza impugnata, che, se è pur vero che la
durata del procedimento di indagine formale può apparire lunga nella specie,
la Commissione non era vincolata al termine di diciotto mesi stabilito
dall’articolo 7, paragrafo 6, del regolamento n. 659/1999.  
  
---|---  
  
85

|

Alla luce di tutte le considerazioni che precedono, il motivo attinente
all’inosservanza dei termini previsti dal regolamento n. 659/1999 dev’essere
respinto in quanto infondato.  
  
---|---  
  
Sul motivo attinente all’erronea qualificazione dell’aiuto come aiuto nuovo e,
pertanto, illegale

Argomenti delle parti

86

|

La HGA contesta al Tribunale di aver qualificato, ai punti da 175 a 180 della
sentenza impugnata, il regime controverso come un aiuto nuovo ed illegale
invece che come un aiuto esistente. Infatti, atteso che la legge n. 9/1998 non
ostava all’assegnazione di un aiuto alle imprese che avessero iniziato i loro
lavori prima della presentazione della domanda di aiuto, la deliberazione n.
33/6 non avrebbe modificato tale aiuto e, a maggior ragione, non
sostanzialmente.  
  
---|---  
  
87

|

Secondo la Commissione, tale motivo è irricevibile nei limiti in cui la HGA
invita la Corte a procedere a una nuova valutazione del contesto fattuale, il
che non le è consentito nell’ambito di un’impugnazione. Tale motivo sarebbe
quanto meno inoperante, in quanto il Tribunale avrebbe constatato, al punto
186 della sentenza impugnata, che la disposizione che rende illegittimo e
incompatibile con il mercato comune il regime controverso non si trova nella
legge n. 9/1998. In ogni caso, tale motivo sarebbe infondato, poiché la
deliberazione n. 33/6 avrebbe apportato una modifica sostanziale ad un regime
di aiuti esistente, istituendo così un nuovo regime di aiuti illegale.  
  
---|---  
  
Giudizio della Corte

88

|

Secondo una giurisprudenza costante, una volta che il Tribunale abbia
accertato o valutato i fatti, la Corte è competente, ai sensi dell’articolo
256 TFUE, ad effettuare il controllo sulla qualificazione giuridica di tali
fatti e sulle conseguenze di diritto che il Tribunale ne ha tratto (v.
sentenze del 6 aprile 2006, General Motors/Commissione, C-551/03 P, Racc. pag.
I-3173, punto 51, e del 22 maggio 2008, Evonik Degussa/Commissione, C-266/06
P, punto 72).  
  
---|---  
  
89

|

La HGA censura, sostanzialmente, la qualificazione giuridica effettuata dal
Tribunale considerando il regime controverso un aiuto nuovo ed illegale. Tale
motivo è quindi ricevibile.  
  
---|---  
  
90

|

Ai sensi dell’articolo 1, lettera c), del regolamento n. 659/1999,
costituiscono nuovi aiuti «tutti gli aiuti, ossia regimi di aiuti e aiuti
individuali, che non siano aiuti esistenti, comprese le modifiche degli aiuti
esistenti». A tal riguardo, l’articolo 4, paragrafo 1, del regolamento n.
794/2004 qualifica come modifica di un aiuto esistente, ai fini dell’articolo
1, lettera c), del regolamento n. 659/1999, qualsiasi cambiamento diverso
dalle modifiche di carattere puramente formale e amministrativo che non
possono alterare la valutazione della compatibilità della misura di aiuto con
il mercato comune.  
  
---|---  
  
91

|

Nella fattispecie, il Tribunale ha concluso, ai punti 178 e 179 della sentenza
impugnata, che la modifica del regime di aiuti introdotta con la deliberazione
n. 33/6 non era minore o anodina e che, di conseguenza, il regime controverso
doveva essere qualificato come aiuto nuovo, ai sensi dell’articolo 1, lettera
c), del regolamento n. 659/1999, e non come aiuto esistente.  
  
---|---  
  
92

|

L’argomento secondo il quale la deliberazione n. 33/6 non modificava il regime
istituito dalla legge n. 9/1998 o, comunque, tale modifica non era
sostanziale, e non poteva quindi bastare per qualificare come nuovo l’aiuto
controverso, non può essere accolto.  
  
---|---  
  
93

|

Infatti, in primo luogo, la HGA non può affermare che l’adozione della
deliberazione n. 33/6, che autorizza la considerazione di taluni progetti
avviati prima della presentazione della domanda, non ha modificato il regime
istituito dalla legge n. 9/1998. Da un lato, infatti, tale legge non si
pronuncia quanto al rapporto temporale tra la presentazione della domanda di
aiuto e l’inizio dei lavori, come ha constatato il Tribunale al punto 186
della sentenza impugnata. Dall’altro, come rilevato al punto 5 della sentenza
impugnata, le autorità italiane hanno informato la Commissione che la
concessione degli aiuti previsti da tale legge avrebbe potuto riguardare solo
progetti da realizzarsi «successivamente» e che tale condizione sarebbe stata
ribadita nelle disposizioni di attuazione di detta legge.  
  
---|---  
  
94

|

In secondo luogo, tale modifica non può essere considerata puramente formale o
amministrativa, ai sensi dell’articolo 4, paragrafo 1, del regolamento n.
794/2004, in quanto era idonea ad influire sulla valutazione della
compatibilità della misura di aiuto con il mercato interno. Il Tribunale ha
constatato a tal riguardo, al punto 178 della sentenza impugnata, che la
decisione di approvazione ha menzionato espressamente la condizione secondo
cui la domanda di aiuto doveva obbligatoriamente precedere l’inizio
dell’esecuzione dei progetti di investimento, condizione alla quale la
Commissione subordina regolarmente la propria approvazione dei regimi di aiuti
a finalità regionale, come risulta dal punto 4.2 degli orientamenti del 1998.  
  
---|---  
  
95

|

Di conseguenza, il Tribunale non ha commesso alcun errore di diritto
qualificando come nuovo ed illegale l’aiuto controverso. Il motivo in esame
deve quindi essere respinto in quanto infondato.  
  
---|---  
  
Sul motivo attinente ad un errore manifesto di valutazione quanto
all’esistenza di un effetto incentivante

Argomenti delle parti

96

|

La HGA e la Regione autonoma della Sardegna contestano al Tribunale, in primo
luogo, di aver commesso un errore di diritto considerando che il criterio
relativo alla presentazione delle domande di aiuto prima dell’avvio dei lavori
costituiva una presunzione assoluta dell’effetto incentivante dell’aiuto.
Orbene, tale criterio, che privilegerebbe un approccio puramente formalistico,
deriverebbe da un atto di «soft law», privo di effetti giuridici vincolanti.
Il Tribunale avrebbe così negato, al punto 226 della sentenza impugnata,
l’effetto incentivante dell’aiuto senza tener conto delle altre circostanze
della fattispecie.  
  
---|---  
  
97

|

La HGA e la Regione autonoma della Sardegna censurano, in secondo luogo, i
punti 232 e 233 della sentenza impugnata, secondo i quali solo un regime di
aiuti dichiarato compatibile dalla Commissione potrebbe avere un effetto
incentivante. Secondo tali ricorrenti, dalla sentenza del Tribunale del 14
maggio 2002, Graphischer Maschinenbau/Commissione (T-126/99, Racc. pag.
II-2427), risulterebbe che anche un regime di aiuti non notificato può avere
un effetto incentivante.  
  
---|---  
  
98

|

In terzo luogo, l’insieme delle ricorrenti ritiene che il Tribunale abbia
erroneamente negato la rilevanza di una serie di circostanze che
attesterebbero che le ricorrenti erano state incoraggiate ad avviare i lavori
in questione, ossia:

|

—

|

la certezza di ottenere l’aiuto di cui trattasi, considerato il fatto che esse
soddisfacevano tutte le condizioni previste dalla legge n. 9/1998;  
  
---|---  
  
—

|

il fatto che la Regione autonoma della Sardegna rientra fra le regioni
menzionate all’articolo 107, paragrafo 3, lettera a), TFUE;  
  
---|---  
  
—

|

il fatto di aver beneficiato di un precedente regime di aiuti analogo al
regime controverso, e  
  
---|---  
  
—

|

il fatto di avere rinunciato a pretendere diversi altri aiuti al fine di poter
beneficiare dell’aiuto in questione.  
  
---|---  
  
99

|

In quarto luogo, la Regione autonoma della Sardegna contesta al Tribunale di
non essersi pronunciato sull’argomento secondo il quale sarebbe stato
cronologicamente impossibile tener conto del requisito secondo cui i lavori
dovevano essere iniziati dopo la presentazione della domanda, in quanto tale
requisito è stato introdotto per la prima volta dagli orientamenti del 1998.  
  
---|---  
  
100

|

In quinto luogo, la Grand Hotel Abi d’Oru e la Timsas censurano i punti da 226
a 228 della sentenza impugnata, i quali non sarebbero motivati, o quantomeno
lo sarebbero in misura insufficiente o addirittura contraddittoria. Infatti,
le particolari circostanze del caso di specie e, segnatamente, il fatto di
avere beneficiato di un regime di aiuti precedente, analogo al regime
controverso, tenderebbero a dimostrare non già che l’aiuto aveva esercitato su
tali ricorrenti un effetto incentivante, bensì che il regime di aiuto nel suo
complesso era dotato di un effetto siffatto.  
  
---|---  
  
101

|

La Commissione risponde che la Corte ha confermato l’applicabilità degli
orientamenti del 1998 ai regimi di aiuti non notificati, anche qualora tali
regimi sino stati posti in esecuzione prima dell’adozione dei suddetti
orientamenti. La stessa istituzione fa valere inoltre che gli orientamenti del
1998 sono stati pubblicati nella Gazzetta ufficiale dell’Unione europea il 10
marzo 1998, ossia un giorno prima dell’adozione della legge n. 9/98 e quasi un
mese prima della sua entrata in vigore. Essi sarebbero stati quindi
perfettamente accessibili ai beneficiari del regime controverso.  
  
---|---  
  
102

|

Inoltre, il fatto di soddisfare le condizioni per la concessione dell’aiuto,
specificate nella legge n. 9/1998, non conferirebbe alcuna certezza quanto
alla concessione di tale aiuto fino a quando esso non sia stato approvato
dalla Commissione. Pertanto, sebbene la Regione autonoma della Sardegna sia un
ente che, in generale, può beneficiare di aiuti a finalità regionale,
resterebbe il fatto che non tutti gli aiuti accordati a favore di tale regione
potrebbero essere qualificati d’ufficio come compatibili con il mercato
interno. In ogni caso, ai punti 232 e 233 della sentenza impugnata, il
Tribunale avrebbe solo risposto ad un argomento delle ricorrenti, secondo il
quale la mera entrata in vigore della legge n. 9/1998 avrebbe conferito alle
imprese la certezza di poter beneficiare dell’aiuto controverso.  
  
---|---  
  
Giudizio della Corte

103

|

L’articolo 107, paragrafo 3, lettera a), TFUE dispone che possono essere
considerati compatibili con il mercato interno gli aiuti destinati a favorire
lo sviluppo economico delle regioni ove il tenore di vita sia anormalmente
basso, oppure si abbia una grave forma di sottoccupazione.  
  
---|---  
  
104

|

In tal senso, la Commissione è legittimata a rifiutare la concessione di un
aiuto qualora quest’ultimo non incentivi le imprese beneficiarie ad assumere
un comportamento tale da contribuire alla realizzazione di uno degli obiettivi
indicati al citato articolo 107, paragrafo 3, TFUE. Un aiuto siffatto deve
quindi essere necessario per la realizzazione gli obiettivi previsti da tale
disposizione in modo tale che, in sua assenza, il gioco delle regole di
mercato non consentirebbe, di per sé solo, di ottenere che le imprese
beneficiarie adottino un comportamento idoneo a contribuire alla realizzazione
di tali obiettivi (v., in tal senso, sentenza del 17 settembre 1980, Philip
Morris Holland/Commissione, 730/79, Racc. pag. 2671, punti 16 e 17). Infatti,
un aiuto che apporti un miglioramento della situazione finanziaria
dell’impresa beneficiaria senza essere necessario per il conseguimento degli
scopi previsti dall’articolo 107, paragrafo 3, TFUE non può essere considerato
compatibile con il mercato interno (v. sentenza del 15 aprile 2008, Nuova
Agricast, C-390/06, Racc. pag. I-2577, punto 68).  
  
---|---  
  
105

|

Discende da quanto precede che, nel contesto dell’articolo 107, paragrafo 3,
lettera a), TFUE, l’aiuto progettato, per essere compatibile con il mercato
interno, deve essere necessario per lo sviluppo delle regioni svantaggiate. A
tal fine deve essere dimostrato che, in assenza dell’aiuto progettato,
l’investimento destinato a sostenere lo sviluppo della regione di cui trattasi
non sarebbe realizzato. Se, invece, dovesse apparire che tale investimento
sarebbe effettuato anche in assenza dell’aiuto progettato, se ne dovrebbe
concludere che quest’ultimo ha l’unico effetto di migliorare la situazione
finanziaria delle imprese beneficiarie, senza per questo soddisfare la
condizione posta dall’articolo 107, paragrafo 3, lettera a), TFUE, ossia di
essere necessario ai fini dello sviluppo delle regioni svantaggiate.  
  
---|---  
  
106

|

Per quanto riguarda i criteri alla luce dei quali deve essere valutata la
necessità di un aiuto a finalità regionale, il Tribunale ha concluso, al punto
215 della sentenza impugnata, che l’anteriorità della domanda di aiuto
rispetto all’inizio dell’esecuzione del progetto di investimento costituisce
un criterio semplice, pertinente ed adeguato che consente alla Commissione di
presumere il carattere necessario dell’aiuto progettato.  
  
---|---  
  
107

|

Tale conclusione non è rimessa in discussione nell’ambito della presente
impugnazione.  
  
---|---  
  
108

|

Inoltre, al punto 226 della sentenza impugnata, il Tribunale ha considerato
che occorreva esaminare se le ricorrenti avessero dimostrato l’esistenza di
circostanze tali da dimostrare la necessità del regime controverso, anche in
assenza di introduzione della domanda di aiuto prima dell’inizio
dell’esecuzione dei progetti in questione.  
  
---|---  
  
109

|

Ne consegue, in primo luogo, che l’addebito secondo il quale il Tribunale
avrebbe fatto assurgere il criterio dell’anteriorità della domanda di aiuto a
presunzione assoluta ai fini della valutazione della necessità dell’aiuto
discende da una lettura manifestamente erronea della sentenza impugnata.
Infatti, il Tribunale ha espressamente ammesso che la suddetta necessità
avrebbe potuto essere dimostrata sulla base di criteri diversi da quello sopra
menzionato.  
  
---|---  
  
110

|

Per tale stessa ragione, sono inconferenti le critiche relative alla natura
formalistica del suddetto criterio ed all’assenza di effetti giuridici
vincolanti di un atto di «soft law» come gli orientamenti.  
  
---|---  
  
111

|

Per quanto riguarda, in secondo luogo, le circostanze menzionate al punto 98
della presente sentenza, le quali, secondo le ricorrenti, sono idonee a
dimostrare che il regime controverso ha svolto un ruolo incentivante per i
progetti da esse eseguiti, va esaminato, anzitutto, l’argomento secondo il
quale la Regione autonoma della Sardegna rientra fra le regioni menzionate
all’articolo 107, paragrafo 3, lettera a), TFUE.  
  
---|---  
  
112

|

Se è vero che tale circostanza costituisce una condizione indispensabile
perché possa essere applicata la disposizione derogatoria dell’articolo 107,
paragrafo 3, lettera a), TFUE, ciò non toglie che la stessa circostanza, come
fa valere la Commissione, non comporta che qualsiasi progetto di aiuto idoneo
ad essere realizzato nella suddetta regione sia considerato d’ufficio
necessario per lo sviluppo di quest’ultima. Pertanto, una circostanza siffatta
non può, di per sé sola, qualificare il regime controverso come necessario per
lo sviluppo di tale regione.  
  
---|---  
  
113

|

Per quanto riguarda, poi, le circostanze, dedotte da tutte le ricorrenti,
relative al fatto di aver beneficiato di un regime di aiuti precedente,
analogo al regime controverso, nonché al fatto di aver rinunciato a richiedere
diversi altri aiuti al fine di poter beneficiare dell’aiuto in questione, va
ricordato, come ha fatto il Tribunale al punto 227 della sentenza impugnata,
che la decisione controversa non riguardava aiuti individuali, bensì un regime
di aiuti. Il Tribunale ne ha tratto la conclusione che la Commissione non era
quindi obbligata a valutare le circostanze particolari proprie ai beneficiari
individuali del regime controverso. Di conseguenza, esso ha respinto, in
quanto irrilevanti, gli argomenti connessi alla situazione particolare o al
comportamento dei beneficiari dell’aiuto.  
  
---|---  
  
114

|

Procedendo in tal modo, il Tribunale non ha commesso alcun errore di diritto.
Risulta infatti dalla giurisprudenza della Corte che, nel caso di un regime di
aiuti, la Commissione può limitarsi a studiare le caratteristiche del regime
di cui trattasi per valutare nella motivazione della sua decisione se tale
regime sia necessario per la realizzazione di uno degli obiettivi menzionati
dall’articolo 107, paragrafo 3, TFUE. Dunque la Commissione, in una decisione
riguardante un simile regime, non è tenuta a compiere un’analisi degli aiuti
concessi in ogni singolo caso sulla base di un regime siffatto. È solo allo
stadio del recupero degli aiuti che si renderà necessario verificare la
situazione individuale di ciascuna impresa interessata (v. sentenza del 9
giugno 2011, Comitato «Venezia vuole vivere»/Commissione, C-71/09 P, C-73/09 P
e C-76/09 P, Racc. pag. I-4727, punto 63 e giurisprudenza ivi citata).  
  
---|---  
  
115

|

Orbene, le circostanze secondo le quali taluni beneficiari avrebbero, da un
lato, goduto di un regime di aiuti precedente, analogo al regime controverso,
e, dall’altro, rinunciato a richiedere diversi altri aiuti al fine di poter
beneficiare dell’aiuto in questione fanno riferimento alla particolare
situazione di taluni beneficiari e non alle caratteristiche generali del
regime controverso. Il Tribunale non ha quindi commesso errori di diritto
considerando tali circostanze irrilevanti ai fini della valutazione della
necessità di un regime di aiuti.  
  
---|---  
  
116

|

Per quanto riguarda, in terzo luogo, l’argomento secondo il quale l’entrata in
vigore della legge n. 9/1998 avrebbe, di per sé, incoraggiato le ricorrenti ad
effettuare gli investimenti in questione, atteso che esse soddisfacevano tutte
le condizioni di base previste da tale legge ai fini dell’ottenimento
dell’aiuto, è sufficiente rilevare che il contesto normativo che istituisce il
regime controverso non si limita alla legge n. 9/1998, bensì è stato
completato, anzitutto, dal decreto n. 285/1999 e, successivamente, dalle
deliberazioni n. 33/3, n. 33/4 e n. 33/6, come emerge dalle constatazioni
svolte dal Tribunale nella sentenza impugnata.  
  
---|---  
  
117

|

Orbene, tali aggiunte al contesto normativo riguardante il regime controverso
hanno una rilevanza del tutto particolare nel caso di specie. Infatti, da un
lato, risulta dal punto 169 della sentenza impugnata che la Regione autonoma
della Sardegna non ha mai contestato, né nella sua corrispondenza con la
Commissione né dinanzi al Tribunale, di aver assunto l’impegno di concedere
l’aiuto solo a progetti iniziati dopo l’introduzione della domanda di aiuto.
Inoltre, le autorità italiane hanno garantito alla Commissione, come
constatato al punto 5 della sentenza impugnata, che il regime controverso
avrebbe riguardato soltanto progetti da realizzarsi «successivamente» e che
tale condizione sarebbe stata ribadita nelle disposizioni di attuazione della
legge n. 9/1998.  
  
---|---  
  
118

|

Dall’altro lato, come ha rilevato il Tribunale al punto 235 della sentenza
impugnata, l’ammissibilità dei progetti di investimento di cui trattasi non
dipendeva affatto dal regime previsto dalla suddetta legge.  
  
---|---  
  
119

|

Pertanto, giustamente il Tribunale ha respinto, al punto 236 della sentenza
impugnata, l’argomento relativo all’entrata in vigore della legge n. 9/1998.  
  
---|---  
  
120

|

Per quanto riguarda, in quarto luogo, l’argomento secondo il quale il
Tribunale non avrebbe esaminato la presunta impossibilità, per le autorità
italiane ed i beneficiari dell’aiuto, di tener conto degli orientamenti del
1998, è sufficiente rinviare al punto 186 della sentenza impugnata, laddove il
Tribunale ha constatato che la disposizione che rende il regime controverso
illegittimo e incompatibile con il mercato interno non si rinviene nella legge
n. 9/1998, ma nella deliberazione n. 33/6, la cui adozione è chiaramente
successiva alla data della piena applicazione degli orientamenti del 1998.  
  
---|---  
  
121

|

Per quanto riguarda, in quinto luogo, gli addebiti sollevati dalla Grand Hotel
Abi d’Oru nonché dalla Timsas e ripresi al punto 100 della presente sentenza,
va rilevato che la risposta del Tribunale, contenuta ai punti da 226 a 228
della sentenza impugnata e quale risulta dalle considerazioni riportate ai
punti da 113 a 115 della presente sentenza, non è affetta da alcun vizio di
motivazione né da motivazione insufficiente o contraddittoria.  
  
---|---  
  
122

|

Quanto, infine, alle critiche formulate dalla HGA e dalla Regione autonoma
della Sardegna, secondo le quali i punti 232 e 233 della sentenza impugnata
sono viziati da un errore di diritto, occorre constatare che esse sono
inconferenti, atteso che non possono comportare l’annullamento della sentenza
impugnata, la quale è sufficientemente fondata sulla motivazione ripresa ai
punti da 111 a 121 della presente sentenza.  
  
---|---  
  
123

|

Di conseguenza, il presente motivo dev’essere respinto in quanto in parte
infondato e in parte inconferente, atteso che, in ogni caso, la decisione di
approvazione ostava alla concessione di un aiuto qualora la domanda di aiuto
fosse stata successiva all’inizio dei lavori.  
  
---|---  
  
Sul motivo attinente alla violazione dei principi di imparzialità e di tutela
della concorrenza

Argomenti delle parti

124

|

La HGA contesta al Tribunale di aver violato i principi di imparzialità e di
tutela della concorrenza, non dichiarando che le ricorrenti avrebbero dovuto
beneficiare dello stesso trattamento delle dieci imprese che avevano
presentato le loro domande prima dell’inizio dei lavori, ma anche prima
dell’adozione delle deliberazioni n. 33/4 e n. 33/6.  
  
---|---  
  
125

|

La Commissione eccepisce l’irricevibilità di tale motivo.  
  
---|---  
  
Giudizio della Corte

126

|

Risulta dall’articolo 256 TFUE, dall’articolo 58, primo comma, dello Statuto
della Corte e dall’articolo 168, paragrafo 1, lettera d), del regolamento di
procedura di quest’ultima che l’impugnazione deve indicare in modo preciso gli
elementi censurati della sentenza di cui si chiede l’annullamento, nonché gli
argomenti di diritto dedotti a specifico sostegno di tale domanda (sentenza
del 9 giugno 2011, Diputación Foral de Vizcaya e a./Commissione, cit., punto
78).  
  
---|---  
  
127

|

Orbene, nel caso di specie la HGA si limita a ribadire gli argomenti da essa
dedotti in primo grado senza identificare in modo preciso gli elementi
censurati della sentenza impugnata e le ragioni per cui, respingendo i
suddetti argomenti, il Tribunale avrebbe commesso un errore di diritto.  
  
---|---  
  
128

|

Di conseguenza, tale motivo deve essere respinto in quanto irricevibile.  
  
---|---  
  
Sul motivo attinente alla violazione del principio di tutela del legittimo
affidamento

Argomenti delle parti

129

|

La HGA contesta al Tribunale di aver ritenuto, ai punti 274, 275 e 281 della
sentenza impugnata, che il legittimo affidamento dei beneficiari fosse escluso
in quanto la decisione di approvazione esigeva espressamente che la domanda di
aiuto fosse presentata prima dell’inizio dei lavori. Orbene, la maggior parte
delle ricorrenti avrebbe avuto conoscenza soltanto del fatto che la legge n.
9/1998 era stata notificata alla Commissione e che quest’ultima l’aveva
approvata. Infatti, la Regione autonoma della Sardegna non le avrebbe
informate della condizione relativa alla previa presentazione della domanda di
aiuto ed avrebbe fornito loro una copia della decisione di approvazione in cui
tale condizione non era menzionata. Inoltre, la pubblicazione di tale
decisione nella Gazzetta ufficiale dell’Unione europea non avrebbe menzionato
la condizione suddetta. Di conseguenza, le rassicurazioni ricevute da parte
delle autorità nazionali sarebbero state tali da fondare un legittimo
affidamento in capo alle ricorrenti.  
  
---|---  
  
130

|

La Regione autonoma della Sardegna aggiunge che i beneficiari potevano nutrire
un legittimo affidamento quanto alla compatibilità della misura con il mercato
interno, in quanto hanno iniziato i lavori solo dopo la notifica dell’aiuto di
cui trattasi alla Commissione. Orbene, il loro legittimo affidamento sarebbe
escluso soltanto qualora tale aiuto non fosse stato notificato, il che non
sarebbe accaduto nel caso di specie.  
  
---|---  
  
131

|

La Commissione considera che tale motivo deriva da una lettura parziale ed
erronea della sentenza impugnata, atteso che il regime risultante dalla legge
n. 9/1998, come modificato dalla deliberazione n. 33/6, non è mai stato
notificato. Inoltre, tale istituzione non avrebbe fornito la minima
rassicurazione quanto alla compatibilità del suddetto regime con il mercato
interno.  
  
---|---  
  
Giudizio della Corte

132

|

Il Tribunale ha giustamente rilevato, al punto 273 della sentenza impugnata,
che il diritto di avvalersi della tutela del legittimo affidamento presuppone
che rassicurazioni precise, incondizionate e concordanti, provenienti da fonti
autorizzate ed affidabili, siano state fornite all’interessato dalle autorità
competenti dell’Unione. Infatti, risulta dalla giurisprudenza costante della
Corte che tale diritto spetta a qualsiasi amministrato in capo al quale
un’istituzione, un organo o un organismo dell’Unione abbia ingenerato
aspettative fondate, fornendogli precise rassicurazioni. Può parlarsi di
rassicurazioni siffatte quando vengano fornite informazioni precise,
incondizionate e concordanti, quale che sia la forma in cui queste vengono
comunicate (v., in particolare, sentenza del 16 dicembre 2010, Kahla Thüringen
Porzellan/Commissione, C-537/08 P, Racc. pag. I-12917, punto 63 e
giurisprudenza ivi citata).  
  
---|---  
  
133

|

Orbene, nel caso di specie, risulta dai documenti sottoposti al Tribunale che
non è stato possibile stabilire alcuna rassicurazione precisa, incondizionata
e concordante proveniente da un’istituzione, da un organo o da un organismo
dell’Unione quanto alla compatibilità del regime controverso.  
  
---|---  
  
134

|

Va altresì rilevato che, come giustamente sottolineato dal Tribunale ai punti
274 e 275 della sentenza impugnata, un legittimo affidamento nella regolarità
di un aiuto di Stato può essere fatto valere in linea di principio, e salvo
circostanze eccezionali, solo qualora tale aiuto sia stato accordato nel
rispetto della procedura prevista all’articolo 108 TFUE. Nel caso di specie,
la decisione di approvazione indicava che l’approvazione della Commissione
riguardava i soli aiuti per i progetti avviati dopo la presentazione della
domanda di aiuto e gli aiuti controversi, che non rispettavano tale
condizione, non erano stati accordati nel rispetto della procedura prevista
all’articolo 108 TFUE. I beneficiari degli aiuti controversi non possono,
quindi, essere ammessi a invocare il legittimo affidamento quanto alla
regolarità degli aiuti medesimi.  
  
---|---  
  
135

|

Inoltre, la circostanza secondo la quale, da un lato, le autorità nazionali
asseritamente non avrebbero comunicato ai beneficiari dell’aiuto controverso
una copia integrale della decisione di approvazione e, dall’altro, la
pubblicazione di tale decisione nella Gazzetta ufficiale dell’Unione europea
non menzionava la condizione relativa all’anteriorità della domanda di aiuto è
irrilevante ai fini dell’esame del presente motivo. Infatti, conformemente
all’articolo 20, paragrafo 3, del regolamento n. 659/1999, ogni parte
interessata, a sua richiesta, può ottenere copia di qualsiasi decisione
adottata dalla Commissione a norma degli articoli 4, 7, 10, paragrafo 3, e 11
di tale regolamento.  
  
---|---  
  
136

|

Infine, l’argomento, sollevato dalla Regione autonoma della Sardegna, secondo
il quale il fatto di aver avviato i lavori dopo la notifica dell’aiuto sarebbe
sufficiente per fondare il legittimo affidamento dei beneficiari quanto alla
compatibilità della misura è, in ogni caso, inconferente, atteso che, nel caso
di specie, il regime controverso non è stato notificato alla Commissione, come
ha rilevato il Tribunale al punto 188 della sentenza impugnata.  
  
---|---  
  
137

|

Pertanto, il motivo attinente alla violazione del principio di tutela del
legittimo affidamento deve essere respinto in quanto infondato.  
  
---|---  
  
138

|

Alla luce di tutto quanto precede, l’impugnazione dev’essere respinta nel suo
insieme.  
  
---|---  
  
Sulle spese

139

|

A norma dell’articolo 184, paragrafo 2, del regolamento di procedura, quando
l’impugnazione è respinta, la Corte statuisce sulle spese. Ai sensi
dell’articolo 138, paragrafo 1, del suddetto regolamento, applicabile al
procedimento di impugnazione in forza dell’articolo 184, paragrafo 1, del
medesimo regolamento, la parte soccombente è condannata alle spese se ne è
stata fatta domanda. Poiché la Commissione ha chiesto la condanna delle
ricorrenti, queste ultime, essendo rimaste soccombenti, devono essere
condannate in solido alle spese.  
  
---|---  
|

Per questi motivi, la Corte (Seconda Sezione) dichiara e statuisce:  
  
---|---  
|  |

1)

|

Le impugnazioni sono respinte.  
  
---|---  
|  |

2)

|

Le ricorrenti sono condannate in solido alle spese.  
  
---|---  
|

Firme  
  
---|---  
  
* * *

( *1 ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

