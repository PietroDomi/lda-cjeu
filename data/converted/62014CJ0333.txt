

SENTENZA DELLA CORTE (Seconda Sezione)

23 dicembre 2015 ( * )

«Rinvio pregiudiziale — Organizzazione comune dei mercati dei prodotti
agricoli — Regolamento (UE) n. 1308/2013 — Libera circolazione delle merci —
Articolo 34 TFUE — Restrizioni quantitative — Misure di effetto equivalente —
Prezzo minimo delle bevande alcoliche calcolato in base alla quantità di
alcool nel prodotto — Giustificazione — Articolo 36 TFUE — Tutela della salute
e della vita delle persone — Valutazione da parte del giudice nazionale»

Nella causa C‑333/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Court of Session (Scozia) [Corte
suprema civile (Scozia), Regno Unito], con decisione del 3 luglio 2014,
pervenuta in cancelleria l’8 luglio 2014, nel procedimento

Scotch Whisky Association,

spiritsEUROPE,

Comité de la Communauté économique européenne des Industries et du Commerce
des Vins, Vins aromatisés, Vins mousseux, Vins de liqueur et autres Produits
de la Vigne (CEEV)

contro

Lord Advocate,

Advocate General for Scotland,

LA CORTE (Seconda Sezione),

composta da R. Silva de Lapuerta, presidente della Prima Sezione, facente
funzione di presidente della Seconda Sezione, J.L. da Cruz Vilaça, A.
Arabadjiev, C. Lycourgos (relatore) e J.‑C. Bonichot, giudici,

avvocato generale: Y. Bot

cancelliere: L. Hewlett, amministratore principale

vista la fase scritta del procedimento e in seguito all’udienza del 6 maggio
2015,

considerate le osservazioni presentate:

—

|

per la Scotch Whisky Association, spiritsEUROPE e il Comité de la Communauté
économique européenne des Industries et du Commerce des Vins, Vins aromatisés,
Vins mousseux, Vins de liqueur et autres Produits de la Vigne (CEEV), da C.
Livingstone, advocate, G. McKinlay, Rechtsanwalt, A. O’Neill, QC, J. Holmes e
M. Ross, barristers;  
  
---|---  
  
—

|

per il Lord Advocate, da S. Bathgate, in qualità di agente, assistita da C.
Pang e L. Irvine, advocates, nonché da G. Moynihan, QC;  
  
---|---  
  
—

|

per il governo del Regno Unito, da C.R. Brodie, S. Behzadi‑Spencer e M. Holt,
in qualità di agenti, assistiti da A. Carmichael, barrister;  
  
---|---  
  
—

|

per il governo bulgaro, da E. Petranova e D. Drambozova, in qualità di agenti;  
  
---|---  
  
—

|

per l’Irlanda, da E. Creedon, Joyce e B. Counihan, in qualità di agenti,
assistiti da B. Doherty, barrister;  
  
---|---  
  
—

|

per il governo spagnolo, da A. Rubio González, in qualità di agente;  
  
---|---  
  
—

|

per il governo dei Paesi Bassi, da M. Bulterman e M. Gijzen, in qualità di
agenti;  
  
---|---  
  
—

|

per il governo polacco, da B. Majczyna, M. Szwarc, M. Załęska e D.
Lutostańska, in qualità di agenti;  
  
---|---  
  
—

|

per il governo portoghese, da A. Gameiro e L. Inez Fernandes, in qualità di
agenti;  
  
---|---  
  
—

|

per il governo finlandese, da H. Leppo, in qualità di agente;  
  
---|---  
  
—

|

per il governo svedese, da A. Falk, C. Meyer‑Seitz, U. Persson, N. Otte
Widgren, E. Karlsson e L. Swedenborg, in qualità di agenti;  
  
---|---  
  
—

|

per il governo norvegese, da K. Nordland Hansen e M. Schei, in qualità di
agenti;  
  
---|---  
  
—

|

per la Commissione europea, da B. Eggers e G. Wilms, in qualità di agenti;  
  
---|---  
  
—

|

per l’Autorita di vigilanza EFTA, da J.T. Kaasin, M. Moustakali e A. Lewis, in
qualità di agenti,  
  
---|---  
  
sentite le conclusioni dell’avvocato generale, presentate all’udienza del 3
settembre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione del
regolamento (UE) n. 1308/2013 del Parlamento europeo e del Consiglio, del 17
dicembre 2013, recante organizzazione comune dei mercati dei prodotti agricoli
e che abroga i regolamenti (CEE) n. 922/72, (CEE) n. 234/79, (CE) n. 1037/2001
e (CE) n. 1234/2007 del Consiglio (GU L 347, pag. 671; in prosieguo: il
«regolamento “unico OCM”»), nonché gli articoli 34 TFUE e 36 TFUE.  
  
---|---  
  
2

|

Tale domanda è stata presentata nell’ambito di una controversia tra la Scotch
Whisky Association, spiritsEUROPE e il Comité de la Communauté économique
européenne des Industries et du Commerce des Vins, Vins aromatisés, Vins
mousseux, Vins de liqueur et autres Produits de la Vigne (CEEV), da un lato, e
il Lord Advocate e l’Advocate General for Scotland, dall’altro lato, a
proposito della validità della legge nazionale e del progetto di decreto
relativi all’imposizione di un prezzo minimo per unità di alcool (in
prosieguo: l’«MPU») ai fini della vendita al dettaglio di bevande alcoliche in
Scozia.  
  
---|---  
  
Contesto normativo

Il diritto dell’Unione

3

|

I considerando 15, 43, 172 e 174 del regolamento «unico OCM» enunciano quanto
segue:

|

«(15)

|

Il presente regolamento dovrebbe prevedere la possibilità di smaltire i
prodotti acquistati [in regime di intervento]. Tali misure dovrebbero essere
adottate in modo da evitare turbative di mercato e da assicurare un accesso
non discriminatorio alla merce e la parità di trattamento degli acquirenti.  
  
---|---  
  
(...)

(43)

|

Nel settore vitivinicolo è importante istituire misure di sostegno che
rafforzino le strutture competitive. (…)  
  
---|---  
  
(...)

(172)

|

Date le peculiarità del settore agricolo e la sua dipendenza dal corretto
funzionamento dell’intera catena di approvvigionamento alimentare, compresa
l’efficace applicazione delle norme sulla concorrenza in tutti i settori
correlati nell’insieme della filiera alimentare, che può essere altamente
concentrata, è opportuno dedicare particolare attenzione all’applicazione
delle norme sull’applicazione delle regole in materia di concorrenza di cui
all’articolo 42 TFUE. (…)  
  
---|---  
  
(...)

(174)

|

È opportuno autorizzare un approccio particolare nel caso delle organizzazioni
di produttori o delle loro associazioni il cui fine specifico è la produzione
o la commercializzazione in comune di prodotti agricoli o l’utilizzazione di
impianti comuni, salvo che tale azione comune escluda la concorrenza (...)».  
  
---|---  
  
4

|

L’articolo 167 del regolamento «unico OCM», intitolato «Regole di
commercializzazione destinate a migliorare e stabilizzare il funzionamento del
mercato comune dei vini», al suo paragrafo 1 così dispone:

«Per migliorare e stabilizzare il funzionamento del mercato comune dei vini,
comprese le uve, i mosti e i vini da cui sono ottenuti, gli Stati membri
produttori possono stabilire regole di commercializzazione intese a regolare
l’offerta, in particolare tramite decisioni adottate dalle organizzazioni
interprofessionali riconosciute a norma degli articoli 157 e 158.

Tali regole sono proporzionate all’obiettivo perseguito e:

|

a)

|

non riguardano le operazioni che hanno luogo dopo la prima commercializzazione
del prodotto;  
  
---|---  
  
b)

|

non permettono la fissazione di prezzi, nemmeno orientativi o raccomandati;  
  
---|---  
  
(...)».  
  
Il diritto del Regno Unito

5

|

La legge del 2012 relativa al prezzo minimo delle bevande alcoliche in Scozia
[Alcohol (Minimum Pricing) (Scotland) Act 2012; in prosieguo: la «legge del
2012»] stabilisce l’imposizione di un MPU, che dev’essere rispettato da
qualunque possessore della licenza richiesta per vendere bevande alcoliche al
dettaglio in Scozia.  
  
---|---  
  
6

|

La legge del 2012 prevede che il governo scozzese determini l’MPU tramite
normativa secondaria. A tal proposito, detto governo ha proposto un progetto
di decreto, ossia il decreto del 2013 relativo ad un prezzo minimo per unità
di alcool in Scozia [The Alcohol (Minimum Price per Unit) (Scotland) Order
2013; in prosieguo: il «decreto MPU»], per sottoporlo all’approvazione del
Parlamento scozzese.  
  
---|---  
  
7

|

Secondo il citato decreto, l’MPU è fissato a 0,50 sterline (GBP) (circa EUR
0,70). Il prezzo minimo di vendita di un prodotto viene, quindi, calcolato
ricorrendo alla formula MPU x S x V x 100, dove «MPU» è il prezzo minimo per
unità, «S» la gradazione alcolica e «V» il volume dell’alcool espresso in
litri.  
  
---|---  
  
8

|

La legge del 2012 dispone che il governo scozzese esamini l’effetto della
fissazione di un MPU per poi sottoporre un rapporto al Parlamento nei cinque
anni successivi all’entrata in vigore della normativa in parola. Inoltre,
detta legge prevede che la fissazione di un MPU cesserà dopo sei anni
dall’entrata in vigore del decreto MPU a meno che il Parlamento decida di
mantenere questo sistema.  
  
---|---  
  
Procedimento principale e questioni pregiudiziali

9

|

La legge del 2012 è stata emanata dal Parlamento scozzese, ma solo talune
«parti formali» della stessa sono entrate in vigore il 29 giugno 2012. In base
a detta legge, i ministri scozzesi hanno adottato il decreto MPU, che fissa
l’MPU a 0,50 GBP (circa EUR 0,70).  
  
---|---  
  
10

|

Il 25 giugno 2012, i ministri scozzesi hanno notificato il citato decreto alla
Commissione europea, in ossequio alla direttiva 98/34/CE del Parlamento
europeo e del Consiglio, del 22 giugno 1998, che prevede una procedura
d’informazione nel settore delle norme e delle regolamentazioni tecniche (GU L
204, pag. 37). Il 25 settembre 2012, la Commissione ha espresso un parere in
cui sostiene che la misura nazionale costituisce una limitazione quantitativa
vietata dall’articolo 34 TFUE, che non può essere giustificata ai sensi
dell’articolo 36 TFUE.  
  
---|---  
  
11

|

Il 19 luglio 2012, i ricorrenti di cui al procedimento principale hanno
avviato un procedimento giudiziario per contestare la validità della legge del
2012 e del decreto MPU. A seguito del rigetto della loro impugnazione in primo
grado, i ricorrenti hanno proposto appello dinanzi alla Court of Session
(Scozia) [Corte suprema civile (Scozia)]. I ministri scozzesi si sono,
tuttavia, impegnati a non rendere vigenti le disposizioni relative all’MPU
prima della conclusione di tale procedimento.  
  
---|---  
  
12

|

Alla luce di ciò, la Court of Session (Scozia) [Corte suprema civile (Scozia)]
ha deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se, sulla base di un’adeguata interpretazione del diritto dell’Unione relativo
all’organizzazione comune del mercato del vino, in particolare del regolamento
n. 1308/2013, sia legittimo che uno Stato membro promulghi una misura
nazionale che prescrive un prezzo minimo di vendita al dettaglio per il vino
in funzione della quantità di alcool contenuta nel prodotto venduto e che,
pertanto, si discosti dal principio della libera formazione del prezzo secondo
le forze di mercato che altrimenti fonderebbe il mercato del vino.  
  
---|---  
  
2)

|

Nel contesto di una giustificazione richiesta ai sensi dell’articolo 36 TFUE,
qualora:

|

i)

|

uno Stato membro abbia ritenuto che sia opportuno, nell’interesse della tutela
della salute umana, aumentare il costo del consumo di un prodotto – nella
fattispecie bevande alcoliche – per i consumatori, o per una parte di questi
ultimi, e  
  
---|---  
  
ii)

|

rispetto a tale prodotto lo Stato membro sia libero di imporre accise o altre
imposte (comprese imposte o diritti basati sulla gradazione alcolica, sul
volume, sul valore, o un insieme di tali misure fiscali),  
  
---|---  
  
se, e a quali condizioni, a uno Stato membro sia consentito evitare tali
misure fiscali che implicano l’aumento del prezzo per i consumatori in favore
di misure normative di fissazione di un prezzo minimo di vendita al dettaglio
che crea distorsioni al commercio e alla concorrenza all’interno dell’Unione.  
  
3)

|

Qualora un giudice di uno Stato membro sia chiamato a decidere se una misura
normativa che costituisce una restrizione quantitativa al commercio
incompatibile con l’articolo 34 TFUE possa, tuttavia, essere giustificata ai
sensi dell’articolo 36 TFUE, sulla base della tutela della salute umana, se
tale giudice nazionale debba limitarsi a esaminare solo le informazioni, gli
elementi di prova o altri documenti a disposizione del legislatore e da esso
considerati al momento in cui la normativa è stata promulgata. In caso di
risposta negativa, quali altre limitazioni possano applicarsi alla capacità
del giudice nazionale di valutare tutti i documenti o gli elementi di prova
disponibili e offerti dalle parti al momento della sua decisione.  
  
---|---  
  
4)

|

Qualora a un giudice di uno Stato membro sia richiesto, nella sua
interpretazione e applicazione del diritto dell’Unione, di valutare
un’asserzione delle autorità nazionali relativa al fatto che una misura, la
quale altrimenti costituirebbe una restrizione quantitativa ai sensi
dell’articolo 34 TFUE, sia giustificata in quanto deroga, nell’interesse della
tutela della salute umana, ai sensi dell’articolo 36 TFUE, in che termini il
giudice debba, o possa, elaborare – sulla base degli elementi a sua
disposizione – un’opinione oggettiva sull’efficacia della misura nel
raggiungere lo scopo dichiarato, sulla disponibilità di misure alternative,
almeno di pari efficacia, che hanno un effetto meno perturbativo per la
concorrenza interna all’Unione e sulla generale proporzionalità della misura.  
  
---|---  
  
5)

|

Se, nel considerare (nell’ambito di una controversia relativa alla questione
se una misura sia giustificata sulla base della tutela della salute umana ai
sensi dell’articolo 36 TFUE) l’esistenza di una misura alternativa, che non
abbia un effetto perturbativo per il commercio e la concorrenza interna
all’Unione, o almeno non di pari entità, sia un motivo legittimo per escludere
tale misura alternativa il fatto che gli effetti di quest’ultima possano non
essere precisamente equivalenti a quelli della misura contestata ai sensi
dell’articolo 34 TFUE, ma possano comportare benefici aggiuntivi e soddisfare
uno scopo più ampio e più generale.  
  
---|---  
  
6)

|

Ai fini della valutazione di una misura nazionale, di cui si sia riconosciuto
o accertato il carattere di restrizione quantitativa ai sensi dell’articolo 34
TFUE e in relazione alla quale viene invocata una giustificazione ai sensi
dell’articolo 36 TFUE, e in particolare al fine di valutarne la
proporzionalità, in che termini un giudice incaricato di tale compito possa
prendere in considerazione la propria valutazione della natura e della portata
della violazione determinata da tale misura in quanto restrizione quantitativa
contraria all’articolo 34 TFUE».  
  
---|---  
  
Sulle questioni pregiudiziali

Sulla prima questione

13

|

Con la sua prima questione, il giudice del rinvio chiede, in sostanza, se il
regolamento «unico OCM» debba essere interpretato nel senso che osta ad una
misura nazionale, come quella di cui al procedimento principale, che impone un
MPU per la vendita al dettaglio dei vini.  
  
---|---  
  
14

|

In limine, si deve ricordare che, ai sensi dell’articolo 40, paragrafo 2,
TFUE, l’organizzazione comune dei mercati agricoli (in prosieguo: l’«OCM») può
comprendere tutte le misure necessarie al raggiungimento degli obiettivi della
politica agricola comune (PAC) definiti all’articolo 39 TFUE, e in particolare
le regolamentazioni dei prezzi.  
  
---|---  
  
15

|

Inoltre, come enunciato dal considerando 3 del regolamento «unico OCM»,
quest’ultimo mira ad istituire un OCM per tutti i prodotti agricoli elencati
all’allegato I dei Trattati UE e FUE, tra i quali è compreso il vino.  
  
---|---  
  
16

|

Basandosi sulla giurisprudenza della Corte relativa alla normativa della
Comunità europea in vigore negli anni ’80, che disciplinava l’OCM
vitivinicola, le ricorrenti nel procedimento principale sostengono, a tal
proposito, che il regolamento «unico OCM» costituisce un sistema completo di
regolamentazione del mercato comune dei vini, in particolare in materia di
prezzo. Alla luce di ciò, gli Stati membri non possono emanare una normativa
nazionale come quella di cui al procedimento principale. In particolare, il
divieto per tutti gli Stati membri di imporre misure unilaterali che fissino
il prezzo al dettaglio dei vini deriverebbe espressamente dall’articolo 167,
paragrafo 1, lettera b), del citato regolamento.  
  
---|---  
  
17

|

Si deve tuttavia constatare, come correttamente dedotto dalla Commissione
nelle sue osservazioni scritte, che il regolamento «unico OCM» non contiene né
disposizioni che autorizzino a fissare prezzi di vendita al dettaglio dei
vini, a livello nazionale o dell’Unione, né disposizioni che vietino agli
Stati membri di adottare misure nazionali che fissino tali prezzi.  
  
---|---  
  
18

|

Infatti, se è vero che l’articolo 167, paragrafo 1, lettera b), di detto
regolamento prevede espressamente che gli Stati membri produttori non possono
permettere la fissazione di prezzi, nemmeno orientativi o raccomandati, ciò
accade tuttavia nell’ambito della definizione di regole di commercializzazione
intese a regolare l’offerta, in particolare tramite decisioni adottate dalle
organizzazioni interprofessionali nel mercato comune dei vini.  
  
---|---  
  
19

|

Di conseguenza, gli Stati membri restano, in linea di principio, competenti
per l’adozione di talune misure non previste nel regolamento «unico OCM» a
condizione che dette misure non siano tali da derogare o violare detto
regolamento, o ostare al suo buon funzionamento (v., in tal senso, sentenza
Kuipers, C‑283/03, EU:C:2005:314, punto 37 e giurisprudenza citata).  
  
---|---  
  
20

|

Per quanto concerne la fissazione di un prezzo minimo, come rilevato
dall’avvocato generale ai paragrafi 31 e 37 delle sue conclusioni, in mancanza
di un meccanismo di fissazione dei prezzi, la libera determinazione del prezzo
di vendita attraverso il libero gioco della concorrenza è una componente del
regolamento «unico OCM» e costituisce l’espressione del principio di libera
circolazione delle merci in condizioni di concorrenza effettiva.  
  
---|---  
  
21

|

Nel procedimento principale, si deve rilevare che l’imposizione di un MPU fa
sì che il prezzo di vendita al dettaglio di vini prodotti localmente o
importati non possa essere in alcun caso inferiore a tale prezzo minimo
obbligatorio. Una tale misura è, quindi, idonea ad arrecare pregiudizio alle
relazioni concorrenziali, impedendo a taluni produttori o importatori di
trarre vantaggio da prezzi di costo inferiori per proporre più allettanti
prezzi di vendita al dettaglio (v., in tal senso, sentenze
Commissione/Francia, C‑197/08, EU:C:2010:111, punto 37, e Commissione/Irlanda,
C‑221/08, EU:C:2010:113, punto 40).  
  
---|---  
  
22

|

Orbene, a tal proposito la Corte ha già dichiarato che le organizzazioni
comuni di mercato sono basate sul principio di un mercato aperto, al quale
qualsiasi produttore ha liberamente accesso in condizioni di concorrenza
effettiva (sentenza Milk Marque e National Farmers’ Union, C‑137/00,
EU:C:2003:429, punto 59 e giurisprudenza citata).  
  
---|---  
  
23

|

Peraltro, occorre ricordare che uno degli obiettivi della PAC è il
mantenimento di un’effettiva concorrenza sui mercati dei prodotti agricoli
(sentenza Panellinios Syndesmos Viomichanion Metapoiisis Kapnou, C‑373/11,
EU:C:2013:567, punto 37), e ciò è recepito in diversi considerando del
regolamento «unico OCM», quali i considerando 15, 43, 172 e 174.  
  
---|---  
  
24

|

Di conseguenza, si deve constatare che la normativa nazionale di cui al
procedimento principale, che impone un MPU per la vendita al dettaglio dei
vini, può violare il regolamento «unico OCM» in quanto una simile misura è in
contrasto con il principio di libera determinazione del prezzo di vendita dei
prodotti agricoli attraverso il libero gioco della concorrenza, sul quale tale
regolamento è fondato.  
  
---|---  
  
25

|

Il Lord Advocate, tuttavia, fa valere che il citato regolamento non impedisce
alle autorità scozzesi di adottare la misura di cui al procedimento
principale, dato che la stessa persegue l’obiettivo della tutela della salute
e della vita delle persone attraverso la lotta contro l’abuso di alcool,
obiettivo che non è direttamente oggetto del regolamento «unico OCM».  
  
---|---  
  
26

|

Si deve, infatti, constatare che l’instaurazione di un OCM non impedisce agli
Stati membri di applicare norme nazionali che perseguano uno scopo d’interesse
generale diverso da quelli perseguiti da tale OCM, nemmeno se tali norme
possono avere un’incidenza sul funzionamento del mercato comune nel settore
interessato (v. sentenza Hammarsten, C‑462/01, EU:C:2003:33, punto 29 e
giurisprudenza citata).  
  
---|---  
  
27

|

Alla luce di ciò, uno Stato membro può invocare l’obiettivo della tutela della
salute e della vita delle persone per giustificare una misura, come quella di
cui al procedimento principale, che compromette il sistema di libera
determinazione dei prezzi in condizioni di concorrenza effettiva, sul quale è
fondato il regolamento «unico OCM».  
  
---|---  
  
28

|

Una misura restrittiva come quella prevista dalla normativa nazionale di cui
al procedimento principale deve, tuttavia, soddisfare le condizioni risultanti
dalla giurisprudenza della Corte per quanto concerne la sua proporzionalità,
ossia deve essere idonea a garantire la realizzazione dell’obiettivo
perseguito e non eccedere quanto è necessario per il suo raggiungimento (v.,
per analogia, sentenza Berlington Hungary e a., C‑98/14, EU:C:2015:386, punto
64), aspetto che la Corte esaminerà nell’ambito delle questioni dalla seconda
alla sesta, riguardanti specificamente l’analisi della proporzionalità di tale
normativa. Occorre rilevare che, in ogni caso, l’esame della proporzionalità
deve farsi tenendo conto, in particolare, degli obiettivi della PAC nonché del
buon funzionamento dell’OCM, il che impone un bilanciamento tra tali obiettivi
e quello perseguito dalla citata normativa, ossia la tutela della salute.  
  
---|---  
  
29

|

Di conseguenza, si deve rispondere alla prima questione dichiarando che il
regolamento «unico OCM» deve essere interpretato nel senso che esso non osta
ad una misura nazionale, come quella di cui al procedimento principale, che
impone un MPU per la vendita al dettaglio dei vini, a condizione che detta
misura sia effettivamente idonea a garantire l’obiettivo della tutela della
salute e della vita delle persone e che, tenuto conto degli obiettivi della
PAC nonché del buon funzionamento dell’OCM, non ecceda quanto è necessario per
il raggiungimento del citato obiettivo della tutela della salute e della vita
delle persone.  
  
---|---  
  
Sulle questioni seconda e quinta

30

|

Con le sue questioni seconda e quinta, che occorre esaminare congiuntamente,
il giudice del rinvio, in sostanza, chiede se gli articoli 34 TFUE e 36 TFUE
debbano essere interpretati nel senso che essi non ostano a che uno Stato
membro, per perseguire l’obiettivo della tutela della salute e della vita
delle persone a mezzo dell’aumento del prezzo del consumo di alcool, opti per
una normativa, come quella di cui al procedimento principale, che impone un
MPU per la vendita al dettaglio delle bevande alcoliche ed escluda una misura
meno restrittiva degli scambi e della concorrenza all’interno dell’Unione,
quale l’aumento delle accise, in base al motivo che quest’ultima misura può
comportare benefici aggiuntivi e soddisfare uno scopo più ampio e più generale
rispetto alla misura prescelta.  
  
---|---  
  
31

|

In limine, si deve rilevare che, secondo costante giurisprudenza, ogni misura
di uno Stato membro idonea ad ostacolare direttamente o indirettamente, in
atto o in potenza, il commercio nell’ambito dell’Unione deve essere
considerata come una misura di effetto equivalente a restrizioni quantitative
ai sensi dell’articolo 34 TFUE (v., in particolare, sentenze Dassonville,
8/74, EU:C:1974:82, punto 5, e Juvelta, C‑481/12, EU:C:2014:11, punto 16).  
  
---|---  
  
32

|

Come ha rilevato l’avvocato generale ai paragrafi 59 e 60 delle sue
conclusioni, la normativa di cui al procedimento principale, per il solo fatto
di impedire che il prezzo di costo inferiore dei prodotti importati possa
riflettersi sul prezzo di vendita al consumatore, può ostacolare l’accesso al
mercato britannico delle bevande alcoliche legalmente commercializzate negli
altri Stati membri diversi dal Regno Unito di Gran Bretagna e Irlanda del Nord
e costituisce, quindi, una misura di effetto equivalente ad una restrizione
quantitativa ai sensi dell’articolo 34 TFUE (v., in tal senso, sentenze
Commissione/Italia, C‑110/05, EU:C:2009:66, punto 37; ANETT,C‑456/10,
EU:C:2012:241, punto 35, e Vilniaus energija, C‑423/13, EU:C:2014:2186, punto
48), il che, peraltro, non è stato contestato né dal giudice del rinvio né da
alcuna delle parti che hanno presentato osservazioni nella presente causa.  
  
---|---  
  
33

|

Secondo una giurisprudenza costante, una misura di effetto equivalente ad una
restrizione quantitativa all’importazione può essere giustificata, in
particolare, da ragioni di tutela della salute e della vita delle persone, ai
sensi dell’articolo 36 TFUE, solo se tale misura è idonea a garantire la
realizzazione dell’obiettivo perseguito e non eccede quanto necessario per il
suo raggiungimento (v., in tal senso, sentenza ANETT, C‑456/10, EU:C:2012:241,
punto 45 e giurisprudenza citata).  
  
---|---  
  
34

|

In relazione all’obiettivo perseguito dalla normativa nazionale di cui al
procedimento principale, il giudice del rinvio indica che dalle note
esplicative che accompagnano la proposta di legge del 2012 sottoposta al
Parlamento scozzese nonché da uno studio dal titolo «Business and Regulatory
Impact Assessment» discende che tale normativa persegue un duplice obiettivo,
quello di ridurre, in modo mirato, il consumo di alcool da parte dei
consumatori dediti a un consumo pericoloso o nocivo, ma anche, in generale, il
consumo di alcool da parte della popolazione. All’udienza dinanzi alla Corte,
il Lord Advocate ha confermato tale duplice obiettivo, che, riguardando tutta
la popolazione, include quali destinatari, solamente in via non prioritaria, i
bevitori che fanno un uso moderato di alcool.  
  
---|---  
  
35

|

Occorre, quindi, constatare che la normativa di cui al procedimento principale
persegue, in termini più generali, l’obiettivo di tutela della salute e della
vita delle persone, che occupa il primo posto tra i beni o gli interessi
protetti dall’articolo 36 TFUE. A tal proposito spetta agli Stati membri,
entro i limiti imposti dal Trattato, stabilire il livello al quale essi
intendono assicurarne la tutela (sentenza Rosengren e a., C‑170/04,
EU:C:2007:313, punto 39 e giurisprudenza citata).  
  
---|---  
  
36

|

Per quanto concerne l’idoneità di tale normativa a raggiungere il citato
obiettivo della tutela della salute e della vita delle persone, occorre
osservare che, come rilevato dall’avvocato generale al paragrafo 127 delle sue
conclusioni, non pare irragionevole ritenere che una misura che stabilisce un
prezzo minimo di vendita delle bevande alcoliche, e che mira in particolare ad
aumentare i prezzi delle bevande alcoliche a basso costo, sia idonea a ridurre
il consumo di alcool, in generale, e il consumo pericoloso o nocivo, in
particolare, dato che i bevitori dediti ad un simile consumo acquistano in
larga misura bevande alcoliche a basso costo.  
  
---|---  
  
37

|

Peraltro, si deve ricordare che una misura restrittiva può essere ritenuta
idonea a garantire la realizzazione dell’obiettivo perseguito solo se essa
soddisfa veramente l’esigenza di conseguirlo in modo coerente e sistematico
(v., in tal senso, sentenza Kakavetsos‑Fragkopoulos, C‑161/09, EU:C:2011:110,
punto 42, nonché, per analogia, sentenza Berlington Hungary e a., C‑98/14,
EU:C:2015:386, punto 64).  
  
---|---  
  
38

|

A tal proposito, discende dagli elementi del fascicolo trasmesso alla Corte
nonché dalle osservazioni del Lord Advocate e dalle discussioni in sede di
udienza che la normativa nazionale di cui al procedimento principale s’iscrive
in una strategia politica più generale che mira a contrastare i devastanti
effetti provocati dall’alcool. Infatti, l’imposizione di un MPU, prevista da
detta normativa, costituisce una misura tra altre 40 che hanno per obiettivo
la riduzione, in modo coerente e sistematico, del consumo di alcool da parte
della popolazione scozzese nel suo insieme, qualunque sia il luogo o la
modalità di tale consumo.  
  
---|---  
  
39

|

Ne consegue che la normativa nazionale di cui al procedimento principale
appare idonea a conseguire l’obiettivo perseguito.  
  
---|---  
  
40

|

Per quanto concerne la questione se la citata normativa nazionale ecceda
quanto è necessario per tutelare efficacemente la salute e la vita delle
persone, si deve ricordare che, nel caso di specie, tale analisi si deve fare
anche, come ricordato al punto 28 della presente sentenza, a proposito degli
obiettivi della PAC e del buon funzionamento dell’OCM. Tuttavia, vista la
questione esaminata nel caso di specie, detta analisi dovrà essere condotta
tenuto conto del principio di proporzionalità nell’ambito dell’articolo 36
TFUE e non dovrà, quindi, essere effettuata separatamente.  
  
---|---  
  
41

|

Occorre, inoltre, sottolineare che una normativa o prassi nazionale non può
avvalersi della deroga di cui all’articolo 36 TFUE qualora la salute e la vita
delle persone possano essere tutelate, con pari efficacia, con provvedimenti
di minore pregiudizio per gli scambi nell’Unione (sentenza Rosengren e a.,
C‑170/04, EU:C:2007:313, punto 43 e giurisprudenza citata).  
  
---|---  
  
42

|

A tal proposito, il giudice del rinvio fa riferimento in modo specifico ad una
misura di carattere fiscale, come un inasprimento della tassazione sulle
bevande alcoliche, considerando che potrebbe far conseguire, in modo
altrettanto efficace di una misura che fissa un MPU, l’obiettivo della tutela
della salute e della vita delle persone, pur essendo meno restrittiva della
libera circolazione delle merci. Tuttavia, le parti che hanno presentato
osservazioni sono divise sulla questione.  
  
---|---  
  
43

|

Innanzitutto, si deve a tal proposito indicare, come rilevato dall’avvocato
generale al paragrafo 143 delle sue conclusioni, che il diritto dell’Unione
non osta, in linea di principio, ad un inasprimento della tassazione sulle
bevande alcoliche. Gli Stati membri dispongono di un margine di
discrezionalità sufficiente a procedere ad un aumento generale delle accise,
in particolare, per perseguire la realizzazione di obiettivi specifici in
termini di salute.  
  
---|---  
  
44

|

Si deve, poi, constatare che una disciplina fiscale costituisce uno strumento
importante ed efficace di lotta al consumo di bevande alcoliche e, pertanto,
di tutela della salute. L’obiettivo di garantire che i prezzi di tali bevande
siano fissati a livelli elevati può essere adeguatamente perseguito mediante
l’aumento dell’imposizione fiscale sulle stesse, dal momento che gli aumenti
dei diritti di accisa devono prima o poi tradursi in un aumento dei prezzi di
vendita al dettaglio, senza con ciò compromettere la libertà di determinazione
del prezzo (v., per analogia, sentenze Commissione/Grecia, C‑216/98,
EU:C:2000:571, punto 31, e Commissione/Francia, C‑197/08, EU:C:2010:111, punto
52).  
  
---|---  
  
45

|

Occorre precisare, a tal proposito, che, contrariamente a quanto dedotto dal
Lord Advocate, la circostanza che la giurisprudenza citata al punto che
precede sia relativa ai prodotti del tabacco non può impedire la sua
applicazione al caso di cui al procedimento principale, che concerne il
commercio di bevande alcoliche. Infatti, nell’ambito di misure nazionali il
cui obiettivo è la tutela della salute e della vita delle persone, ed
indipendentemente dalle peculiarità del singolo prodotto, l’aumento dei prezzi
delle bevande alcoliche può essere ottenuto, così come accade per i prodotti
del tabacco, attraverso l’inasprimento della tassazione.  
  
---|---  
  
46

|

Orbene, una misura fiscale che aumenta la tassazione sulle bevande alcoliche
può essere meno restrittiva per il commercio di tali prodotti all’interno
dell’Unione rispetto ad una misura che imponga un MPU. Infatti, come ricordato
al punto 21 della presente sentenza, quest’ultima misura, al contrario di un
aumento della tassazione di detti prodotti, limita fortemente la libertà degli
operatori economici di determinare il loro prezzo di vendita al dettaglio e,
di conseguenza, costituisce un grave ostacolo all’accesso al mercato
britannico delle bevande alcoliche legalmente commercializzate negli Stati
membri diversi dal Regno Unito nonché al libero gioco della concorrenza in
tale mercato.  
  
---|---  
  
47

|

Infine, per quanto concerne la questione se sia possibile escludere le misure
fiscali in favore dell’adozione di un MPU, per la ragione che le prime non
consentirebbero di conseguire in modo altrettanto efficace l’obiettivo
perseguito, si deve sottolineare che la circostanza che un inasprimento della
tassazione sulle bevande alcoliche comporti un aumento generalizzato dei
prezzi delle stesse – colpendo tanto i bevitori che fanno un uso moderato di
alcool quanto quelli dediti ad un consumo pericoloso o nocivo – non sembra
portare alla conclusione che tale inasprimento di tassazione presenti
un’efficacia inferiore rispetto alla misura prescelta, tenuto conto del
duplice obiettivo perseguito dalla normativa nazionale di cui al procedimento
principale, come ricordato al punto 34 della presente sentenza.  
  
---|---  
  
48

|

Al contrario, come rilevato dall’avvocato generale al paragrafo 150 delle sue
conclusioni, alla luce delle suesposte riflessioni, il fatto che una misura
alternativa di inasprimento della tassazione possa procurare vantaggi
ulteriori rispetto all’imposizione di un MPU, contribuendo alla realizzazione
dell’obiettivo generale di lotta contro l’abuso di alcool, non solo non
potrebbe costituire una ragione per respingere una tale misura, ma
costituirebbe di fatto un elemento atto a giustificare la scelta di tale
misura in luogo di quella che impone un MPU.  
  
---|---  
  
49

|

Spetta pertanto al giudice del rinvio, che è il solo a disporre di tutti gli
elementi di diritto e di fatto che contraddistinguono le circostanze del caso
di specie, determinare se una misura diversa rispetto a quella prevista dalla
normativa nazionale di cui al procedimento principale, come l’inasprimento
della tassazione sulle bevande alcoliche, sia atta a tutelare la salute e la
vita delle persone in modo altrettanto efficace di detta normativa, pur
essendo meno restrittiva del commercio di tali prodotti all’interno
dell’Unione.  
  
---|---  
  
50

|

Discende dalle considerazioni che precedono che si deve rispondere alla
seconda e alla quinta questione dichiarando che gli articoli 34 TFUE e 36 TFUE
devono essere interpretati nel senso che ostano a che uno Stato membro, per
perseguire l’obiettivo della tutela della salute e della vita delle persone a
mezzo dell’aumento del prezzo del consumo di alcool, opti per una normativa,
come quella di cui al procedimento principale, che impone un MPU per la
vendita al dettaglio delle bevande alcoliche ed escluda una misura, quale
l’aumento delle accise, che può essere meno restrittiva degli scambi e della
concorrenza all’interno dell’Unione. Spetta al giudice del rinvio verificare
se questo è in effetti il caso alla luce di un’analisi circostanziata di tutti
gli elementi pertinenti della controversia sulla quale è chiamato a giudicare.
La sola circostanza che quest’ultima misura possa comportare benefici
aggiuntivi e soddisfare in modo più ampio l’obiettivo della lotta contro
l’abuso di alcool non può giustificarne l’esclusione.  
  
---|---  
  
Sulle questioni quarta e sesta

51

|

Con la sua quarta e la sesta questione, che occorre esaminare congiuntamente,
il giudice del rinvio si interroga, in sostanza, sull’interpretazione da dare
all’articolo 36 TFUE quanto al grado d’intensità dell’esame di proporzionalità
che tale giudice deve effettuare quando esamina una normativa nazionale
rispetto alla giustificazione relativa alla tutela della salute e della vita
delle persone, ai sensi di detto articolo.  
  
---|---  
  
52

|

Si deve rilevare che, alla luce della giurisprudenza citata al punto 35 della
presente sentenza, spetta agli Stati membri stabilire il livello al quale essi
intendono assicurare la tutela della salute e della vita delle persone, ai
sensi dell’articolo 36 TFUE, sempre tenendo conto delle esigenze della libera
circolazione delle merci all’interno dell’Unione.  
  
---|---  
  
53

|

Poiché un divieto come quello risultante dalla normativa nazionale di cui al
procedimento principale costituisce una deroga al principio della libera
circolazione delle merci, incombe alle autorità nazionali l’onere di
dimostrare che detta normativa è conforme al principio di proporzionalità,
ossia è necessaria per il raggiungimento dell’obiettivo perseguito, e che
quest’ultimo non potrebbe essere raggiunto attraverso divieti o limitazioni di
minore portata o che colpiscano in minor misura il commercio nell’ambito
dell’Unione (v., in tal senso, sentenze Franzén, C‑189/95, EU:C:1997:504,
punti 75 e 76, nonché Rosengren e a., C‑170/04, EU:C:2007:313, punto 50).  
  
---|---  
  
54

|

A questo proposito, le giustificazioni che possono essere addotte da uno Stato
membro devono essere corredate da prove adeguate o da un’analisi dell’idoneità
e della proporzionalità della misura restrittiva adottata da tale Stato,
nonché da elementi circostanziati che consentano di suffragare la sua
argomentazione (v., in tal senso, sentenze Lindman, C‑42/02, EU:C:2003:613,
punto 25; Commissione/Belgio,C‑227/06, EU:C:2008:160, punto 63, e ANETT,
C‑456/10, EU:C:2012:241, punto 50).  
  
---|---  
  
55

|

Occorre, tuttavia, rilevare che tale onere della prova non può estendersi fino
a pretendere che le autorità nazionali competenti nell’adottare una normativa
nazionale che impone una misura come l’MPU dimostrino, in positivo, che nessun
altro possibile provvedimento permette la realizzazione dello stesso legittimo
obiettivo alle stesse condizioni (v., in tal senso, sentenza
Commissione/Italia, C‑110/05, EU:C:2009:66, punto 66).  
  
---|---  
  
56

|

Alla luce di tali considerazioni, spetta al giudice nazionale chiamato ad
esaminare la legittimità della normativa nazionale di cui trattasi verificare
la pertinenza degli elementi di prova prodotti dalle autorità nazionali
competenti per la verifica della conformità di tale normativa rispetto al
principio di proporzionalità. In base a tali elementi di prova, detto giudice,
in particolare, deve esaminare in modo obiettivo se gli elementi di prova
forniti dallo Stato membro interessato consentano ragionevolmente di stimare
che i mezzi scelti sono idonei a realizzare gli obiettivi perseguiti nonché la
possibilità di conseguire questi ultimi attraverso misure meno restrittive
della libera circolazione delle merci.  
  
---|---  
  
57

|

Nel caso di specie, nell’ambito di un tale esame, il giudice del rinvio può
tener conto dell’eventuale esistenza di dubbi scientifici quanto agli effetti
concreti e reali sul consumo di alcool di una misura come l’MPU per conseguire
l’obiettivo perseguito. Come rilevato dall’avvocato generale al paragrafo 85
delle sue conclusioni, la circostanza che la normativa nazionale preveda che
la fissazione di un MPU cessi dopo sei anni dall’entrata in vigore del decreto
MPU, a meno che il parlamento scozzese non decida di mantenerlo, costituisce
un elemento che il giudice del rinvio può parimenti prendere in
considerazione.  
  
---|---  
  
58

|

Detto giudice deve anche valutare la natura e l’ampiezza della restrizione
alla libera circolazione delle merci derivante da una misura come l’MPU, nella
comparazione con altre possibili misure che incidano meno sul commercio
all’interno dell’Unione, nonché l’incidenza di una simile misura sul buon
funzionamento dell’OCM, essendo tale valutazione inerente all’esame di
proporzionalità.  
  
---|---  
  
59

|

Risulta dalle considerazioni che precedono che l’articolo 36 TFUE dev’essere
interpretato nel senso che, quando esamina una normativa nazionale rispetto
alla giustificazione relativa alla tutela della salute e della vita delle
persone ai sensi di detto articolo, un giudice nazionale deve esaminare in
modo obiettivo se gli elementi di prova forniti dallo Stato membro interessato
consentano ragionevolmente di stimare che i mezzi scelti sono idonei a
realizzare gli obiettivi perseguiti nonché la possibilità di conseguire questi
ultimi attraverso misure meno restrittive della libera circolazione delle
merci e dell’OCM.  
  
---|---  
  
Sulla terza questione

60

|

Con la sua terza questione il giudice del rinvio chiede, in sostanza, se
l’articolo 36 TFUE debba essere interpretato nel senso che l’esame di
proporzionalità di una misura nazionale, come quella di cui al procedimento
principale, è limitato alle sole informazioni, prove o altri documenti di cui
disponeva il legislatore nazionale al momento dell’adozione di tale misura.  
  
---|---  
  
61

|

Tale giudice rileva il disaccordo tra le parti del procedimento principale
quanto alla data di riferimento per la valutazione di legittimità della misura
nazionale di cui trattasi. Il giudice del rinvio si interroga, pertanto, sui
documenti ed elementi di prova da esaminare nell’ambito della valutazione
relativa alla giustificazione di detta misura rispetto all’articolo 36 TFUE,
quando nuovi studi, che non erano stati esaminati dal legislatore nazionale al
momento dell’adozione di tale misura, siano nell’attuale disponibilità di
detto giudice.  
  
---|---  
  
62

|

Si deve, innanzitutto, sottolineare che le prescrizioni del diritto
dell’Unione devono essere rispettate in qualsiasi momento rilevante, sia esso
quello dell’adozione di un provvedimento, della sua attuazione o della sua
applicazione al caso concreto (sentenza Seymour‑Smith e Perez, C‑167/97,
EU:C:1999:60, punto 45).  
  
---|---  
  
63

|

Nel caso di specie, occorre constatare che il giudice nazionale è chiamato ad
esaminare la conformità della normativa nazionale di cui al procedimento
principale con il diritto dell’Unione anche se essa non è ancora entrata in
vigore nell’ordinamento giuridico nazionale. Di conseguenza, tale giudice deve
valutare la conformità di detta normativa con il diritto dell’Unione alla data
in cui statuisce.  
  
---|---  
  
64

|

Nell’ambito di tale valutazione, il giudice del rinvio deve prendere in
considerazione qualsiasi informazione, elemento di prova o altri documenti
pertinenti di cui abbia conoscenza in base alle condizioni previste dal suo
diritto nazionale. Una simile valutazione s’impone a maggior ragione in una
situazione come quella di cui al procedimento principale, in cui sembrano
sussistere dubbi scientifici quanto ai reali effetti delle misure previste
dalla normativa nazionale, la cui legittimità è sottoposta all’esame del
giudice del rinvio.  
  
---|---  
  
65

|

Di conseguenza, si deve rispondere alla terza questione dichiarando che
l’articolo 36 TFUE deve essere interpretato nel senso che l’esame di
proporzionalità di una misura nazionale, come quella di cui al procedimento
principale, non è limitato alle sole informazioni, prove o altri documenti di
cui disponeva il legislatore nazionale al momento dell’adozione di tale
misura. In circostanze come quelle di cui al procedimento principale, la
verifica della conformità di detta misura rispetto al diritto dell’Unione deve
essere effettuata sulla base delle informazioni, delle prove o di altri
documenti di cui il giudice nazionale dispone al momento in cui statuisce, in
base alle condizioni previste dal suo diritto nazionale.  
  
---|---  
  
Sulle spese

66

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|  |

1)

|

Il regolamento (UE) n. 1308/2013 del Parlamento europeo e del Consiglio, del
17 dicembre 2013, recante organizzazione comune dei mercati dei prodotti
agricoli e che abroga i regolamenti (CEE) n. 922/72, (CEE) n. 234/79, (CE) n.
1037/2001 e (CE) n. 1234/2007 del Consiglio, deve essere interpretato nel
senso che esso non osta ad una misura nazionale, come quella di cui al
procedimento principale, che impone un prezzo minimo per unità di alcool per
la vendita al dettaglio dei vini, a condizione che detta misura sia
effettivamente idonea a garantire l’obiettivo della tutela della salute e
della vita delle persone e che, tenuto conto degli obiettivi della politica
agricola comune nonché del buon funzionamento dell’organizzazione comune dei
mercati agricoli, non ecceda quanto è necessario per il raggiungimento del
citato obiettivo della tutela della salute e della vita delle persone.  
  
---|---  
|  |

2)

|

Gli articoli 34 TFUE e 36 TFUE devono essere interpretati nel senso che ostano
a che uno Stato membro, per perseguire l’obiettivo della tutela della salute e
della vita delle persone a mezzo dell’aumento del prezzo del consumo di
alcool, opti per una normativa, come quella di cui al procedimento principale,
che impone un prezzo minimo per unità di alcool per la vendita al dettaglio
delle bevande alcoliche ed escluda una misura, quale l’aumento delle accise,
che può essere meno restrittiva degli scambi e della concorrenza all’interno
dell’Unione europea. Spetta al giudice del rinvio verificare se questo è in
effetti il caso alla luce di un’analisi circostanziata di tutti gli elementi
pertinenti della controversia sulla quale è chiamato a giudicare. La sola
circostanza che quest’ultima misura possa comportare benefici aggiuntivi e
soddisfare in modo più ampio l’obiettivo della lotta contro l’abuso di alcool
non può giustificarne l’esclusione.  
  
---|---  
|  |

3)

|

L’articolo 36 TFUE dev’essere interpretato nel senso che, quando esamina una
normativa nazionale rispetto alla giustificazione relativa alla tutela della
salute e della vita delle persone, ai sensi di detto articolo, un giudice
nazionale deve esaminare in modo obiettivo se gli elementi di prova forniti
dallo Stato membro interessato consentano ragionevolmente di stimare che i
mezzi scelti sono idonei a realizzare gli obiettivi perseguiti nonché la
possibilità di conseguire questi ultimi attraverso misure meno restrittive
della libera circolazione delle merci e dell’organizzazione comune dei mercati
agricoli.  
  
---|---  
|  |

4)

|

L’articolo 36 TFUE deve essere interpretato nel senso che l’esame di
proporzionalità di una misura nazionale, come quella di cui al procedimento
principale, non è limitato alle sole informazioni, prove o altri documenti di
cui disponeva il legislatore nazionale al momento dell’adozione di tale
misura. In circostanze come quelle di cui al procedimento principale, la
verifica della conformità di detta misura rispetto al diritto dell’Unione deve
essere effettuata sulla base delle informazioni, delle prove o di altri
documenti di cui il giudice nazionale dispone al momento in cui statuisce, in
base alle condizioni previste dal suo diritto nazionale.  
  
---|---  
|

Firme  
  
---|---  
  
* * *

( * ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

