

SENTENZA DELLA CORTE (Quarta Sezione)

22 ottobre 2015 ( *1 )

«Rinvio pregiudiziale — Spazio di libertà, sicurezza e giustizia — Regolamento
(CE) n. 1896/2006 — Procedimento europeo d’ingiunzione di pagamento —
Opposizione tardiva — Articolo 20, paragrafo 2 — Domanda di riesame
dell’ingiunzione di pagamento europea — Eccezione di incompetenza del giudice
d’origine — Ingiunzione di pagamento europea emessa per errore tenuto conto
dei requisiti previsti dal regolamento — Assenza di carattere “manifesto” —
Insussistenza di circostanze “eccezionali”»

Nella causa C‑245/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dall’Handelsgericht Wien (Tribunale
commerciale di Vienna, Austria), con decisione dell’8 aprile 2014, pervenuta
in cancelleria il 21 maggio 2014, nel procedimento

Thomas Cook Belgium NV

contro

Thurner Hotel GmbH,

LA CORTE (Quarta Sezione),

composta da L. Bay Larsen (relatore), presidente della Terza Sezione, facente
funzione di presidente della Quarta Sezione, J. Malenovský, M. Safjan, A.
Prechal e K. Jürimäe, giudici,

avvocato generale: P. Cruz Villalón

cancelliere: K. Malacek, amministratore

vista la fase scritta del procedimento e in seguito all’udienza del 16 aprile
2015,

considerate le osservazioni presentate:

—

|

per la Thurner Hotel GmbH, da C. Linser e P. Linser, Rechtsanwälte;  
  
---|---  
  
—

|

per il governo austriaco, da G. Eberhard, in qualità di agente;  
  
---|---  
  
—

|

per il governo tedesco, da T. Henze e J. Kemper, in qualità di agenti;  
  
---|---  
  
—

|

per il governo portoghese, da L. Inez Fernandes e E. Pedrosa, in qualità di
agenti;  
  
---|---  
  
—

|

per la Commissione europea, da M. Wilderspin, in qualità di agente,  
  
---|---  
  
sentite le conclusioni dell’avvocato generale, presentate all’udienza del 2
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
20, paragrafo 2, del regolamento (CE) n. 1896/2006 del Parlamento europeo e
del Consiglio, del 12 dicembre 2006, che istituisce un procedimento europeo
d’ingiunzione di pagamento (GU L 399, pag. 1), come modificato dal regolamento
(UE) n. 936/2012 della Commissione, del 4 ottobre 2012 (GU L 283, pag. 1; in
prosieguo: il «regolamento n. 1896/2006»).  
  
---|---  
  
2

|

Tale domanda è stata presentata nell’ambito di una controversia insorta tra la
Thomas Cook Belgium NV (in prosieguo: la «Thomas Cook»), società con sede in
Belgio, e la Thurner Hotel GmbH (in prosieguo: la «Thurner Hotel»), società
con sede in Austria, e avente ad oggetto un procedimento europeo d’ingiunzione
di pagamento.  
  
---|---  
  
Contesto normativo

Il regolamento n. 1896/2006

3

|

Il considerando 9 del regolamento n. 1896/2006 è così formulato:

«Il presente regolamento intende semplificare, accelerare e ridurre i costi
dei procedimenti per le controversie transfrontaliere in materia di crediti
pecuniari non contestati, istituendo un procedimento europeo d’ingiunzione di
pagamento (…)».  
  
---|---  
  
4

|

Il considerando 16 di tale regolamento dispone quanto segue:

«Il giudice dovrebbe valutare la domanda, compresa la questione della
competenza giurisdizionale e la descrizione delle prove, sulla base delle
informazioni fornite nel modulo di domanda. Ciò consentirebbe al giudice di
valutare prima facie il merito della domanda e, tra l’altro, di escludere
crediti manifestamente infondati o domande irricevibili. Non dovrebbe essere
necessario che sia un giudice ad effettuare l’esame».  
  
---|---  
  
5

|

Il considerando 25 di detto regolamento così recita:

«Scaduto il termine per presentare opposizione, in alcuni casi eccezionali il
convenuto dovrebbe avere il diritto di chiedere il riesame dell’ingiunzione di
pagamento europea. Il riesame in casi eccezionali non significa che il
convenuto debba avere una seconda possibilità di contestare il credito.
Durante la procedura di riesame il merito della domanda non dovrebbe essere
valutato al di là dei motivi risultanti dalle circostanze eccezionali invocate
dal convenuto. Tra le altre circostanze eccezionali potrebbe figurare il caso
in cui l’ingiunzione di pagamento europea sia fondata su informazioni false
fornite nel modulo di domanda».  
  
---|---  
  
6

|

Ai sensi del considerando 29 del regolamento in parola, l’obiettivo da
quest’ultimo perseguito è «l’istituzione di un meccanismo uniforme, rapido ed
efficace per il recupero dei crediti pecuniari non contestati in tutta
l’Unione europea».  
  
---|---  
  
7

|

L’articolo 1, paragrafo 1, del regolamento n. 1896/2006 così dispone:

«Il presente regolamento intende

|

a)

|

semplificare, accelerare e ridurre i costi dei procedimenti per le
controversie transfrontaliere in materia di crediti pecuniari non contestati,
istituendo un procedimento europeo d’ingiunzione di pagamento,  
  
---|---  
  
(…)».  
  
8

|

Ai sensi dell’articolo 5 di tale regolamento, il «giudice d’origine» è
definito come il «giudice che emette l’ingiunzione di pagamento europea».  
  
---|---  
  
9

|

L’articolo 6 di detto regolamento, intitolato «Competenza giurisdizionale»,
prevede, al paragrafo 1, quanto segue:

«Ai fini dell’applicazione del presente regolamento, la competenza
giurisdizionale è determinata conformemente alle norme di diritto comunitario
applicabili in materia, segnatamente il regolamento (CE) n. 44/2001 [del
Consiglio, del 22 dicembre 2000, concernente la competenza giurisdizionale, il
riconoscimento e l’esecuzione delle decisioni in materia civile e commerciale
(GU L 12, pag. 1)]».  
  
---|---  
  
10

|

L’articolo 7, paragrafo 2, del medesimo regolamento così dispone:

«Nella domanda [d’ingiunzione di pagamento europea] sono indicati:

|

a)

|

il nome e l’indirizzo delle parti e, se del caso, dei loro rappresentanti,
nonché del giudice a cui è presentata la domanda;  
  
---|---  
  
(…)

e)

|

una descrizione delle prove a sostegno della domanda;  
  
---|---  
  
f)

|

i motivi della competenza giurisdizionale;  
  
---|---  
  
(…)».  
  
11

|

L’articolo 8 del regolamento n. 1896/2006, intitolato «Esame della domanda», è
così formulato:

«Il giudice a cui è presentata la domanda d’ingiunzione di pagamento europea
valuta, quanto prima e sulla scorta del contenuto del modulo di domanda, se
siano soddisfatte le condizioni di cui agli [articoli 6 e 7] e se il credito
sia fondato. Tale esame può essere effettuato mediante una procedura
automatizzata».  
  
---|---  
  
12

|

L’articolo 12, paragrafi 1, 3, 4 e 5, del regolamento n. 1896/2006 così
recita:

«1. Se sono soddisfatte le condizioni di cui all’articolo 8, il giudice emette
quanto prima, di norma entro 30 giorni dalla presentazione della domanda,
un’ingiunzione di pagamento europea utilizzando il modulo standard E
riprodotto nell’Allegato V.

(…)

3\. Nell’ingiunzione di pagamento europea il convenuto è informato della
possibilità di:

|

a)

|

pagare al ricorrente l’importo indicato nell’ingiunzione;  
  
---|---  
  
oppure

b)

|

opporsi all’ingiunzione presentando opposizione dinanzi al giudice d’origine,
da inviare entro 30 giorni che decorrono dal momento in cui l’ingiunzione è
stata notificata al convenuto.  
  
---|---  
  
4\. Nell’ingiunzione di pagamento europea il convenuto è informato del fatto
che:

a)

|

l’ingiunzione è stata emessa soltanto in base alle informazioni fornite dal
ricorrente e non verificate dal giudice;  
  
---|---  
  
b)

|

l’ingiunzione acquista forza esecutiva salvo nel caso in cui sia stata
presentata opposizione dinanzi al giudice conformemente all’articolo 16;  
  
---|---  
  
(…)

5\. Il giudice garantisce che l’ingiunzione sia notificata al convenuto in
conformità della legislazione nazionale, secondo un metodo conforme alle norme
minime di cui agli articoli 13, 14 e 15».  
  
13

|

L’articolo 16, paragrafi da 1 a 3, di tale regolamento è così formulato:

«1. Il convenuto può presentare opposizione all’ingiunzione di pagamento
europea dinanzi al giudice d’origine (…).

2\. Il termine per l’invio dell’opposizione è di 30 giorni che decorrono dal
momento in cui l’ingiunzione è stata notificata al convenuto.

3\. Il convenuto indica nell’opposizione che contesta il credito[,] senza
essere tenuto a precisarne le ragioni».  
  
---|---  
  
14

|

Sotto il titolo «Riesame in casi eccezionali», l’articolo 20, paragrafo 2, di
detto regolamento prevede quanto segue:

«Scaduto il termine di cui all’articolo 16, paragrafo 2, il convenuto ha
altresì il diritto di chiedere il riesame dell’ingiunzione di pagamento
europea dinanzi al giudice competente dello Stato membro di origine se
l’ingiunzione di pagamento risulta manifestamente emessa per errore, tenuto
conto dei requisiti previsti dal presente regolamento, o a causa di [altre]
circostanze eccezionali».  
  
---|---  
  
Il regolamento n. 44/2001

15

|

L’articolo 5 del regolamento n. 44/2001 così prevede:

«La persona domiciliata nel territorio di uno Stato membro può essere
convenuta in un altro Stato membro:

|

1)

|  |

a)

|

in materia contrattuale, davanti al giudice del luogo in cui l’obbligazione
dedotta in giudizio è stata o deve essere eseguita;  
  
---|---  
  
b)

|

[a]i fini dell’applicazione della presente disposizione e salvo diversa
convenzione, il luogo di esecuzione dell’obbligazione dedotta in giudizio è:

(…)

|

—

|

nel caso della prestazione di servizi, il luogo, situato in uno Stato membro,
in cui i servizi sono stati o avrebbero dovuto essere prestati in base al
contratto;  
  
---|---  
  
(…)».  
  
16

|

L’articolo 23 di tale regolamento così recita:

«1. Qualora le parti, di cui almeno una domiciliata nel territorio di uno
Stato membro, abbiano attribuito la competenza di un giudice o dei giudici di
uno Stato membro a conoscere delle controversie, presenti o future, nate da un
determinato rapporto giuridico, la competenza esclusiva spetta a questo
giudice o ai giudici di questo Stato membro. Detta competenza è esclusiva
salvo diverso accordo tra le parti. (…).

(...)».  
  
---|---  
  
Procedimento principale e questioni pregiudiziali

17

|

Il 3 settembre 2009 l’agenzia di viaggi Thomas Cook ha stipulato con la
Thurner Hotel un contratto per la fornitura di servizi alberghieri.  
  
---|---  
  
18

|

La Thurner Hotel ha proposto dinanzi al Bezirksgericht für Handelssachen Wien
(Tribunale distrettuale per le controversie in materia commerciale di Vienna)
una domanda d’ingiunzione di pagamento europea nei confronti della Thomas
Cook, al fine di ottenere il pagamento di un importo di EUR 15232,28 a saldo
delle fatture relative alle prestazioni da essa fornite nell’ambito del
contratto suddetto. In tale contesto, la Thurner Hotel ha sostenuto che il
giudice adito era competente in base al luogo di esecuzione delle prestazioni
suddette.  
  
---|---  
  
19

|

Il 26 giugno 2013 l’ingiunzione di pagamento europea è stata notificata alla
Thomas Cook conformemente alle disposizioni del regolamento n. 1896/2006.  
  
---|---  
  
20

|

Quest’ultima ha presentato opposizione il 25 settembre 2013, vale a dire
successivamente alla scadenza del termine di opposizione di trenta giorni
previsto dall’articolo 16, paragrafo 2, del regolamento n. 1896/2006,
chiedendo altresì al Bezirksgericht für Handelssachen Wien (Tribunale
distrettuale per le controversie in materia commerciale di Vienna) di
procedere al riesame dell’ingiunzione di pagamento europea conformemente
all’articolo 20, paragrafo 2, di tale regolamento.  
  
---|---  
  
21

|

A tale riguardo, la Thomas Cook ha sostenuto che la Thurner Hotel non le aveva
fornito, quantomeno in tempo utile, le fatture pertinenti e che il credito
controverso era fondato su false pretese. Inoltre, la Thomas Cook ha eccepito
l’incompetenza dei giudici austriaci, adducendo l’esistenza di una clausola
attributiva di giurisdizione ai giudici belgi, la quale sarebbe contenuta
nelle condizioni generali del contratto controverso. Richiamando l’articolo
20, paragrafo 2, del regolamento n. 1896/2006, la Thomas Cook ha sostenuto che
l’incompetenza del giudice d’origine costituiva un motivo di riesame ai sensi
di tale disposizione.  
  
---|---  
  
22

|

Con ordinanza del 28 ottobre 2013, il Bezirksgericht für Handelssachen Wien
(Tribunale distrettuale per le controversie in materia commerciale di Vienna)
ha respinto tale domanda con la motivazione che la possibilità di riesame di
cui all’articolo 20, paragrafo 2, del citato regolamento deve essere
interpretata restrittivamente. Secondo detto giudice, l’emissione di
un’ingiunzione di pagamento europea da parte di un giudice incompetente non
costituisce una circostanza che consenta al debitore di chiedere il riesame
dell’ingiunzione stessa sulla base della disposizione summenzionata.  
  
---|---  
  
23

|

La Thomas Cook ha impugnato tale ordinanza dinanzi al giudice del rinvio,
sostenendo che la controversia dinanzi al giudice di primo grado era stata
valutata erroneamente sotto il profilo giuridico e che l’articolo 20,
paragrafo 2, del regolamento n. 1896/2006 doveva consentirle di chiedere il
riesame dell’ingiunzione di pagamento europea.  
  
---|---  
  
24

|

Secondo il giudice del rinvio, la dottrina austriaca propende per
un’interpretazione restrittiva dell’articolo 20, paragrafo 2, del regolamento
n. 1896/2006, pur essendo divisa sulla questione se l’emissione di
un’ingiunzione di pagamento europea da parte di un giudice incompetente
costituisca un motivo di riesame valido ai sensi di tale disposizione. Il
giudice del rinvio rileva, inoltre, che le «circostanze eccezionali» previste
da tale disposizione, la sussistenza delle quali costituisce il presupposto
per il riesame di un’ingiunzione di pagamento europea, non sono definite dal
citato regolamento.  
  
---|---  
  
25

|

Alla luce di quanto precede, l’Handelsgericht Wien (Tribunale commerciale di
Vienna) ha deciso di sospendere il procedimento e di sottoporre alla Corte le
seguenti questioni pregiudiziali:

|

«1)

|

Se il regolamento n. 1896/2006 debba essere interpretato nel senso che il
convenuto può chiedere il riesame giudiziale dell’ingiunzione di pagamento
europea ai sensi dell’articolo 20, paragrafo 2, del suddetto regolamento anche
quando l’ingiunzione gli sia stata validamente notificata, ma sia stata emessa
da un giudice non competente sulla base delle indicazioni relative alla
competenza contenute nel modulo di domanda.  
  
---|---  
  
2)

|

In caso di risposta affermativa alla prima questione, se sussistano
circostanze eccezionali ai sensi dell’articolo 20, paragrafo 2, del
regolamento n. 1896/2006, in conformità del considerando 25 (della proposta
modificata di regolamento del Parlamento europeo e del Consiglio che
istituisce un procedimento europeo d’ingiunzione di pagamento, presentata
dalla Commissione in applicazione dell’articolo 250, paragrafo 2, del Trattato
CE, [COM(2006) 57 definitivo]), già per il fatto che l’ingiunzione di
pagamento europea sia stata emessa sulla base di indicazioni contenute nel
modulo di domanda che possono successivamente rivelarsi inesatte, in
particolare quando da ciò dipenda la competenza del giudice».  
  
---|---  
  
Sulle questioni pregiudiziali

26

|

Con le sue due questioni, che occorre esaminare congiuntamente, il giudice del
rinvio chiede, in sostanza, se l’articolo 20, paragrafo 2, del regolamento n.
1896/2006 debba essere interpretato nel senso che esso osta, in circostanze
quali quelle di cui al procedimento principale, a che un convenuto, al quale
sia stata notificata un’ingiunzione di pagamento europea conformemente al
regolamento sopra citato, sia legittimato a chiedere il riesame di tale
ingiunzione adducendo che il giudice d’origine ha dichiarato per errore la
propria competenza sulla base di informazioni asseritamente false fornite dal
ricorrente nel modulo di domanda dell’ingiunzione medesima.  
  
---|---  
  
27

|

Occorre anzitutto rilevare che, come risulta dall’articolo 12, paragrafo 3,
del regolamento n. 1896/2006, una volta che l’ingiunzione di pagamento europea
viene emessa nei confronti del convenuto, conformemente a tale regolamento, il
predetto convenuto è informato del fatto che egli ha la possibilità di pagare
al ricorrente l’importo indicato in tale ingiunzione oppure di opporsi a
quest’ultima, ai sensi dell’articolo 16 del medesimo regolamento, dinanzi al
giudice d’origine entro un termine di trenta giorni dalla notifica
dell’ingiunzione di pagamento.  
  
---|---  
  
28

|

Come la Corte ha dichiarato al punto 30 della sua sentenza Goldbet Sportwetten
(C‑144/12, EU:C:2013:393), tale possibilità che il convenuto ha di presentare
opposizione mira a costituire una compensazione del fatto che il sistema
istituito dal regolamento n. 1896/2006 non prevede la sua partecipazione al
procedimento europeo d’ingiunzione di pagamento, compensazione che viene
realizzata consentendo a detto convenuto di contestare il credito dopo
l’emissione dell’ingiunzione di pagamento europea.  
  
---|---  
  
29

|

Per quanto concerne la possibilità di sottoporre a riesame l’ingiunzione di
pagamento europea, una volta spirato il termine per proporre opposizione, tale
riesame può aver luogo, come indicato dal titolo stesso dell’articolo 20 di
tale regolamento, soltanto in «casi eccezionali».  
  
---|---  
  
30

|

A tale riguardo, dal testo dell’articolo 20, paragrafo 2, del regolamento n.
1896/2006 si evince che si può procedere al riesame di un’ingiunzione di
pagamento europea in caso di inosservanza del termine per proporre opposizione
se l’ingiunzione di pagamento risulta manifestamente emessa per errore, tenuto
conto dei requisiti previsti dal regolamento n. 1896/2006 o a causa di altre
circostanze eccezionali.  
  
---|---  
  
31

|

Giacché il legislatore dell’Unione ha inteso limitare la procedura di riesame
a situazioni eccezionali, detta disposizione deve essere necessariamente
oggetto di un’interpretazione restrittiva (v., per analogia, sentenza
Commissione/Consiglio, C‑111/10, EU:C:2013:785, punto 39 e la giurisprudenza
ivi citata).  
  
---|---  
  
32

|

Occorre, in primo luogo, accertare se, in una situazione quale quella di cui
al procedimento principale, l’ingiunzione in questione risulti
«manifestamente» emessa per errore tenuto conto dei requisiti previsti dal
regolamento n. 1896/2006.  
  
---|---  
  
33

|

A sensi dell’articolo 7, paragrafo 2, di tale regolamento, la domanda
d’ingiunzione di pagamento europea comprende, segnatamente, l’indicazione del
giudice investito della domanda d’ingiunzione di pagamento nonché il motivo
sul quale si fonda la competenza di tale giudice.  
  
---|---  
  
34

|

A norma dell’articolo 8 del citato regolamento, tale giudice valuta, quanto
prima e sulla scorta del contenuto del modulo di domanda d’ingiunzione di
pagamento europea (in prosieguo: il «modulo di domanda»), se siano soddisfatte
le condizioni enunciate, in particolare, all’articolo 6 del medesimo
regolamento, ai sensi del quale la competenza giurisdizionale è determinata
conformemente alle norme di diritto dell’Unione applicabili in materia,
segnatamente quelle del regolamento n. 44/2001, e se il credito sia fondato.
Se sono soddisfatte le condizioni di cui all’articolo 8 del regolamento n.
1896/2006, il giudice emette quanto prima, di norma entro trenta giorni dalla
presentazione della domanda, un’ingiunzione di pagamento europea utilizzando
il modulo standard E riprodotto nell’allegato V di tale regolamento, in
conformità all’articolo 12, paragrafo 1, di quest’ultimo.  
  
---|---  
  
35

|

Nel caso di specie, dalla decisione di rinvio risulta che la Thomas Cook ha
eccepito l’incompetenza del giudice d’origine adducendo l’esistenza, nelle
condizioni generali del contratto controverso stipulato con la Thurner Hotel,
di una clausola attributiva di competenza a favore dei giudici belgi.  
  
---|---  
  
36

|

A tale proposito, occorre rilevare che l’articolo 23 del regolamento n.
44/2001 dispone che qualora le parti, di cui almeno una domiciliata nel
territorio di uno Stato membro, abbiano attribuito a un giudice o ai giudici
di uno Stato membro la competenza a conoscere delle controversie, presenti o
future, nate da un determinato rapporto giuridico, la competenza spetta a
questo giudice o ai giudici di questo Stato membro, e tale competenza è
esclusiva salvo diverso accordo tra le parti.  
  
---|---  
  
37

|

Tuttavia, anche ammettendo che tale articolo si applichi in una situazione
quale quella di cui al procedimento principale, occorre sottolineare che, come
risulta dal considerando 16 del regolamento n. 1896/2006, il giudice adito
dovrebbe valutare la domanda, compresa la questione della competenza
giurisdizionale e la descrizione delle prove, sulla base delle informazioni
fornite nel modulo di domanda. Infatti, ai sensi dell’articolo 8 di detto
regolamento, tale giudice valuta, quanto prima e sulla scorta del contenuto
del modulo di domanda, se siano soddisfatte le condizioni di cui, in
particolare, agli articoli 6 e 7 del medesimo regolamento e se il credito sia
fondato.  
  
---|---  
  
38

|

Inoltre, l’articolo 12, paragrafo 4, lettera a), del regolamento n. 1896/2006
precisa che il convenuto è informato, nell’ingiunzione di pagamento europea,
in particolare del fatto che l’ingiunzione è stata emessa soltanto in base
alle informazioni fornite dal ricorrente e non verificate da detto giudice, e
l’articolo 12, paragrafo 4, lettera b), dello stesso regolamento specifica che
tale ingiunzione acquista forza esecutiva salvo nel caso in cui sia stata
presentata opposizione dinanzi al giudice conformemente all’articolo 16.
Quanto precede risulta altresì chiaramente dalla notifica al convenuto, a
mezzo del modulo standard E di cui all’allegato V del regolamento n.
1896/2006, dell’ingiunzione di pagamento europea.  
  
---|---  
  
39

|

Pertanto, in circostanze come quelle di cui al procedimento principale, spetta
al convenuto, ove intenda eccepire l’incompetenza del giudice d’origine a
motivo della presunta falsità delle informazioni fornite dal ricorrente nel
modulo di domanda, agire nel termine di opposizione previsto dall’articolo 16
del regolamento n. 1896/2006.  
  
---|---  
  
40

|

A questo proposito, occorre ricordare che tale possibilità di azione è
agevolata dal fatto che il convenuto non è tenuto a precisare i motivi di
contestazione e che egli può limitarsi a contestare il credito, conformemente
all’articolo 16, paragrafo 3, di detto regolamento.  
  
---|---  
  
41

|

Posto che l’interesse del procedimento istituito dal regolamento n. 1896/2006
è quello di conciliare la rapidità e l’efficacia di un procedimento
giudiziario con il rispetto dei diritti della difesa, il convenuto deve dunque
esercitare i propri diritti entro i termini impartiti e può disporre, di
conseguenza, soltanto di mezzi limitati per opporsi all’esecuzione
dell’ingiunzione di pagamento europea.  
  
---|---  
  
42

|

Inoltre, occorre ricordare che, come rilevato dall’avvocato generale al
paragrafo 33 delle sue conclusioni, la verifica della competenza da parte del
giudice d’origine nell’ambito del procedimento europeo d’ingiunzione di
pagamento può sollevare questioni giuridiche complesse, ad esempio quella
della validità di una clausola attributiva di giurisdizione, la valutazione
delle quali potrebbe richiedere un esame più approfondito di quello che
occorre effettuare nell’ambito dell’articolo 8 del regolamento n. 1896/2006.  
  
---|---  
  
43

|

Ne consegue che, nelle specifiche circostanze di cui al procedimento
principale, non può ritenersi manifesto che l’emissione dell’ingiunzione di
pagamento europea nei confronti del convenuto sia avvenuta per errore tenuto
conto dei requisiti previsti dal regolamento n. 1896/2006.  
  
---|---  
  
44

|

Occorre, in secondo luogo, stabilire se, in una situazione quale quella di cui
al procedimento principale, debba ritenersi che detta ingiunzione sia stata
«manifestamente» emessa per errore a causa di altre «circostanze eccezionali»,
ai sensi dell’articolo 20, paragrafo 2, del regolamento n. 1896/2006.  
  
---|---  
  
45

|

A tale riguardo, occorre osservare che dal considerando 25 di tale
regolamento, il quale ricalca il considerando 25 della proposta modificata di
regolamento COM(2006) 57 definitivo, cui fa riferimento il giudice del rinvio,
risulta che tali «altre circostanze eccezionali» potrebbero in particolare
riferirsi all’ipotesi in cui l’ingiunzione di pagamento europea fosse fondata
su false informazioni fornite dal ricorrente nel modulo di domanda.  
  
---|---  
  
46

|

Nondimeno, nel caso di specie, come ricordato al punto 35 della presente
sentenza, il convenuto ha eccepito, a sostegno della sua domanda di riesame,
l’incompetenza del giudice d’origine, sostenendo che le due parti del
contratto in questione nel procedimento principale hanno convenuto di
attribuire la competenza ai giudici belgi.  
  
---|---  
  
47

|

Alla luce di quanto suesposto, una volta notificata l’ingiunzione di pagamento
europea al convenuto, conformemente al regolamento n. 1896/2006, quest’ultimo,
non potendo ignorare l’esistenza di una tale clausola attributiva di
giurisdizione, ha potuto valutare la pretesa falsità delle informazioni
fornite dal ricorrente nel modulo di domanda, relativa, nella fattispecie,
alla competenza del giudice d’origine. Il convenuto aveva pertanto la
possibilità di dedurre tale falsità nell’ambito dell’opposizione di cui
all’articolo 16 del regolamento n. 1896/2006.  
  
---|---  
  
48

|

Come precisato dal considerando 25 di tale regolamento, la possibilità di
riesame dell’ingiunzione, prevista dall’articolo 20 del medesimo regolamento,
non deve portare al risultato di conferire al convenuto una seconda
possibilità di contestare il credito.  
  
---|---  
  
49

|

Ne deriva che, in una situazione quale quella di cui al procedimento
principale, non si può ritenere che l’ingiunzione di pagamento sia stata
emessa per errore a causa di «circostanze eccezionali», ai sensi dell’articolo
20, paragrafo 2, del regolamento n. 1896/2006.  
  
---|---  
  
50

|

Una simile interpretazione di tale disposizione è confermata dall’obiettivo
perseguito da detto regolamento. Invero, dal considerando 9 e dall’articolo 1,
paragrafo 1, lettera a), di questo stesso regolamento risulta che quest’ultimo
intende semplificare, accelerare e ridurre i costi dei procedimenti per le
controversie transfrontaliere in materia di crediti pecuniari non contestati,
istituendo un procedimento europeo d’ingiunzione di pagamento. Il considerando
29 del regolamento n. 1896/2006 aggiunge che l’obiettivo di quest’ultimo è
l’istituzione di un meccanismo uniforme, rapido ed efficace per il recupero di
tali crediti.  
  
---|---  
  
51

|

Orbene, tale obiettivo sarebbe compromesso se, in circostanze come quelle di
cui al procedimento principale, l’articolo 20, paragrafo 2, del regolamento n.
1896/2006 dovesse essere interpretato nel senso che consente al convenuto di
chiedere il riesame della domanda d’ingiunzione di pagamento europea.  
  
---|---  
  
52

|

Alla luce di quanto precede, occorre rispondere alle questioni sollevate
dichiarando che l’articolo 20, paragrafo 2, del regolamento n. 1896/2006 deve
essere interpretato nel senso che esso osta, in circostanze quali quelle di
cui al procedimento principale, a che un convenuto, al quale sia stata
notificata un’ingiunzione di pagamento europea conformemente al regolamento
sopra citato, sia legittimato a chiedere il riesame di tale ingiunzione
adducendo che il giudice d’origine ha dichiarato per errore la propria
competenza sulla base di informazioni asseritamente false fornite dal
ricorrente nel modulo di domanda dell’ingiunzione medesima.  
  
---|---  
  
Sulle spese

53

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 20, paragrafo 2, del regolamento (CE) n. 1896/2006 del Parlamento
europeo e del Consiglio, del 12 dicembre 2006, che istituisce un procedimento
europeo d’ingiunzione di pagamento, come modificato dal regolamento (UE) n.
936/2012 della Commissione, del 4 ottobre 2012, deve essere interpretato nel
senso che esso osta, in circostanze quali quelle di cui al procedimento
principale, a che un convenuto, al quale sia stata notificata un’ingiunzione
di pagamento europea conformemente al regolamento sopra citato, sia
legittimato a chiedere il riesame di tale ingiunzione adducendo che il giudice
d’origine ha dichiarato per errore la propria competenza sulla base di
informazioni asseritamente false fornite dal ricorrente nel modulo di domanda
dell’ingiunzione medesima.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

