

SENTENZA DELLA CORTE (Quinta Sezione)

15 ottobre 2015 ( * )

«Rinvio pregiudiziale — Funzionari — Statuto dei funzionari — Articoli 73, 78
e 85 bis — Incidente stradale — Diritto nazionale che istituisce un regime di
responsabilità oggettiva — Surrogazione dell’Unione europea — Nozione di
“terzo responsabile” — Nozione autonoma del diritto dell’Unione — Nozione che
riguarda qualsiasi soggetto tenuto, in forza del diritto nazionale, a
risarcire il danno subìto dalla vittima o dai suoi aventi causa — Prestazioni
non definitivamente a carico dell’Unione»

Nella causa C‑494/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Tribunal de première instance francophone
de Bruxelles (Tribunale di primo grado francofono di Bruxelles, Belgio), con
decisione del 13 ottobre 2014, pervenuta in cancelleria il 6 novembre 2014,
nel procedimento

Unione europea

contro

Axa Belgium SA,

LA CORTE (Quinta Sezione),

composta da T. von Danwitz (relatore), presidente della Quarta Sezione,
facente funzione del presidente della Quinta Sezione, D. Šváby, A. Rosas, E.
Juhász e C. Vajda, giudici,

avvocato generale: M. Szpunar

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per l’Axa Belgium SA, da J. Oosterbosch, avocate;  
  
---|---  
  
—

|

per il governo belga, da S. Vanrie, J.‑C. Halleux e C. Pochet, in qualità di
agenti;  
  
---|---  
  
—

|

per la Commissione europea, da T.S. Bohr, in qualità di agente, assistito da
J.‑L. Fagnart, avocat,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 73, 78 e 85 bis dello Statuto dei funzionari delle Comunità europee
stabilito dal regolamento (CEE, Euratom, CECA) n. 259/68 del Consiglio, del 29
febbraio 1968, che definisce lo statuto dei funzionari delle Comunità europee
nonché il regime applicabile agli altri agenti di tali Comunità, ed istituisce
speciali misure applicabili temporaneamente ai funzionari della Commissione
(GU, L 56, pag. 1), come modificato dal regolamento (CE, CECA, Euratom) n.
781/98 del Consiglio, del 7 aprile 1998 (GU L 113, pag. 4; in prosieguo: lo
«Statuto»).  
  
---|---  
  
2

|

Tale domanda è stata presentata nell’ambito di una controversia tra l’Unione
europea e l’Axa Belgium SA (in prosieguo: l’«Axa Belgium») in merito al
rimborso degli importi versati dalla Commissione europea a una delle sue
funzionarie, a titolo di spese mediche, della retribuzione che ha continuato
ad essere versata, e della pensione d’invalidità a seguito di un incidente
stradale che ha coinvolto la suddetta funzionaria e un assicurato dell’Axa
Belgium.  
  
---|---  
  
Contesto normativo

Diritto dell’Unione

3

|

L’articolo 1 bis, paragrafo 1, dello Statuto dispone quanto segue:

«I funzionari hanno diritto, nell’applicazione dello statuto, alla parità di
trattamento senza alcun riferimento, diretto o indiretto, alla razza, al credo
politico, filosofico o religioso, al sesso od all’orientamento sessuale, fatte
salve le norme statutarie pertinenti che richiedono uno stato civile
determinato».  
  
---|---  
  
4

|

A termini dell’articolo 73 di tale Statuto:

«1. Alle condizioni fissate da una regolamentazione adottata di comune accordo
dalle istituzioni delle Comunità, previo parere del comitato dello statuto, il
funzionario è coperto sin dal giorno della sua entrata in servizio contro i
rischi di malattia professionale e i rischi d’infortunio. Egli è tenuto a
contribuire, nei limiti dello 0,1% dello stipendio base, alla copertura dei
rischi della vita privata.

I rischi non coperti sono precisati in tale regolamentazione.

2\. Le prestazioni garantite sono le seguenti:

(...)

|

b)

|

in caso di invalidità permanente totale:

versamento all’interessato di un capitale pari a otto volte il suo stipendio
base annuo calcolato in base agli stipendi mensili attribuitigli nei dodici
mesi precedenti l’infortunio;  
  
---|---  
  
(...)».  
  
5

|

L’articolo 78 del suddetto Statuto prevede quanto segue:

«Alle condizioni previste dagli articoli 13, 14, 15 e 16 dell’allegato VIII,
il funzionario ha diritto ad un’indennità di invalidità allorché sia colpito
da invalidità permanente riconosciuta come totale che lo ponga
nell’impossibilità di esercitare funzioni corrispondenti a un impiego del suo
gruppo di funzioni.

Se l’invalidità è determinata da infortunio sopravvenuto nell’esercizio o in
occasione dell’esercizio delle proprie funzioni, ovvero da malattia
professionale o da atto di sacrificio personale compiuto nell’interesse
pubblico o dal fatto di aver rischiato la propria vita per salvare quella
altrui, la pensione d’invalidità è fissata al 70% dello stipendio base del
funzionario.

(...)

La pensione d’invalidità è calcolata sullo stipendio base che il funzionario
avrebbe ricevuto nel suo grado se fosse stato ancora in servizio al momento
del versamento della pensione.

La pensione d’invalidità non può essere inferiore al 120% del minimo vitale.

(...)».  
  
---|---  
  
6

|

L’articolo 85 bis dello Statuto recita:

«1. Quando la causa del decesso, d’un infortunio o di una malattia di cui è
vittima una persona cui si applica il presente statuto è imputabile a un
terzo, le Comunità, nei limiti degli obblighi statutari che ad esse incombono
in seguito all’evento dannoso, si surrogano di pieno diritto alla vittima o ai
suoi aventi diritto nei loro diritti e azioni contro il terzo responsabile.

2\. Rientrano in particolare nell’ambito coperto dalla surrogazione di cui al
paragrafo 1:

|

—

|

la retribuzione che continua ad essere versata all’agente temporaneo, in
conformità dell’articolo 52, nel periodo durante il quale è temporaneamente
inabile al lavoro;  
  
---|---  
  
—

|

(...)  
  
---|---  
  
—

|

le prestazioni erogate ai sensi degli articoli 67 e 68 e delle
regolamentazioni adottate per la loro applicazione, concernenti la copertura
dei rischi di malattia e d’infortunio;  
  
---|---  
  
—

|

(...)  
  
---|---  
  
—

|

il versamento di pensioni d’invalidità effettuato in seguito ad un infortunio
o ad una malattia che ponga l’agente temporaneo nell’impossibilità definitiva
di esercitare le proprie funzioni;  
  
---|---  
  
—

|

(...)  
  
---|---  
  
3\. Tuttavia, la surrogazione delle Comunità non si estende ai diritti ad
indennizzo relativi a elementi di carattere puramente personale, quali in
particolare i danni morali, il pretium doloris, nonché la parte dei danni
concernenti il lato estetico o le relazioni sociali che supera l’importo
dell’indennità eventualmente concessa per tali ragioni in applicazione
dell’articolo 73.

4\. Le disposizioni dei paragrafi 1, 2 e 3 non possono ostacolare l’esercizio
di un’azione diretta da parte delle Comunità».  
  
Il diritto belga

7

|

L’articolo 29 bis, paragrafo 1, della legge del 21 novembre 1989, relativa
all’assicurazione obbligatoria della responsabilità civile in materia di
veicoli a motore (loi relative à l’assurance obligatoire de la responsabilité
en matière de véhicules automoteurs, Moniteur belge dell’8 dicembre 1989, pag.
20122; in prosieguo: la «legge del 21 novembre 1989»), dispone:

«In caso di incidente stradale che coinvolge uno o più veicoli a motore nei
luoghi menzionati all’articolo 2, paragrafo 1, e ad eccezione dei danni
materiali e dei danni subiti dal conducente di ciascun veicolo a motore
coinvolto, tutti i danni sofferti dalle vittime e dai loro aventi causa e
derivanti da lesioni personali o dal decesso, compresi i danni agli indumenti,
sono risarciti in solido dagli assicuratori che, ai sensi di legge, coprono la
responsabilità del proprietario, del conducente o di colui che detiene il
veicolo a motore. La presente disposizione si applica anche se i danni sono
stati causati involontariamente dal conducente.

(...)».  
  
---|---  
  
Procedimento principale e questioni pregiudiziali

8

|

Il 28 maggio 2002, la sig.ra Corrazzini, funzionaria della Commissione, è
stata gravemente ferita, in quanto pedone, in un incidente stradale in cui era
coinvolto il sig. Kohaila, assicurato presso l’Axa Belgium. Le indagini di
polizia che hanno seguito tale incidente non hanno accertato che il sig.
Kohaila abbia commesso un’infrazione costitutiva di colpa. Tale conclusione è
stata confermata nell’ambito della causa civile dinanzi al giudice del rinvio.  
  
---|---  
  
9

|

Il 6 novembre 2003, la commissione d’invalidità istituita presso la
Commissione ha dichiarato che la sig.ra Corrazzini era stata colpita da
invalidità permanente riconosciuta come totale che la poneva
nell’impossibilità di esercitare le sue funzioni, di modo che essa è stata
posta in pensione il 3 dicembre 2003 e ammessa al beneficio di una pensione
d’invalidità, conformemente alle disposizioni dell’articolo 78, secondo comma,
dello Statuto, a decorrere dal 1o gennaio 2004.  
  
---|---  
  
10

|

La Commissione ha preso a carico le spese mediche della sig.ra Corrazzini e ha
continuato a corrisponderle la retribuzione dal 28 maggio 2002 al 1o gennaio
2004, data a partire dalla quale le ha versato una pensione d’invalidità.  
  
---|---  
  
11

|

Fin dal 27 giugno 2002, la Commissione si è rivolta per via postale all’Axa
Belgium per informarla che si era surrogata nei diritti della sig.ra
Corrazzini. Il 20 settembre 2004, tale istituzione ha chiesto all’Axa Belgium
di rimborsarle gli importi da essa versati in favore della sig.ra Corrazzini.  
  
---|---  
  
12

|

Poiché l’Axa Belgium si è rifiutata di onorare tali rimborsi in quanto la
Commissione non aveva dimostrato la responsabilità del suo assicurato, tale
istituzione ha agito in giustizia contro l’Axa Belgium dinanzi ai giudici
belgi, fondando la sua domanda, segnatamente, sull’articolo 29 bis della legge
del 21 novembre 1989. Il Tribunal de police de Bruxelles (Tribunale civile di
primo grado di Bruxelles) ha pronunciato una sentenza, il 6 gennaio 2012, che
respingeva la domanda della Commissione. L’Unione, rappresentata dalla
Commissione, ha interposto appello nei confronti di tale decisione dinanzi al
Tribunal de première instance francophone de Bruxelles (Tribunale di primo
grado francofono di Bruxelles), chiedendo la condanna dell’Axa Belgium al
pagamento dell’importo di EUR 392650,14, a titolo di spese mediche sostenute
in favore della sig.ra Corrazzini, della retribuzione versatale nel periodo
dal 25 maggio 2002 al 31 dicembre 2003 e della pensione d’invalidità per il
periodo dal 1o gennaio 2004 al mese di agosto 2012 nonché il versamento di un
capitale pari a EUR 167970,03 per il pagamento degli assegni di invalidità a
partire dal 1o settembre 2012.  
  
---|---  
  
13

|

Dinanzi al giudice del rinvio, l’Axa Belgium sostiene che l’Unione non può
validamente surrogarsi nei diritti della sig.ra Corrazzini, in quanto
l’articolo 85 bis dello Statuto prevede un ricorso surrogatorio solo nei
confronti del terzo responsabile. Orbene, secondo l’Axa Belgium, non è
dimostrato che il suo assicurato sia responsabile dell’incidente. Il giudice
del rinvio si interroga, quindi, sulla portata esatta della nozione di «terzo
responsabile» di cui all’articolo 85 bis dello Statuto.  
  
---|---  
  
14

|

Inoltre, il giudice del rinvio ritiene che il rimborso della pensione
d’invalidità versata dall’Unione alla sig.ra Corrazzini non potrebbe comunque
essere richiesta sul fondamento di un ricorso surrogatorio conformemente
all’articolo 85 bis, paragrafo 1, dello Statuto, atteso che l’Unione,
surrogatasi nei diritti della vittima, non può far valere più diritti di
quelli di cui quest’ultima beneficiava nei confronti del «terzo responsabile»,
in forza del diritto nazionale applicabile. Orbene, la pensione d’invalidità
concessa dall’Unione alla sig.ra Corrazzini sarebbe esclusa dall’ambito di
applicabilità dell’obbligo di risarcimento che incombe, in forza dell’articolo
29 bis della legge del 21 novembre 1989, all’Axa Belgium in favore della
sig.ra Corrazzini, poiché tale pensione d’invalidità sarebbe, secondo la
giurisprudenza nazionale, distinta e indipendente dal danno subìto dalla
sig.ra Corrazzini.  
  
---|---  
  
15

|

Per contro, il giudice del rinvio ritiene che il rimborso della pensione
d’invalidità versata dall’Unione alla sig.ra Corrazzini potrebbe essere fatto
valere, in linea di principio, sul fondamento di un ricorso diretto
conformemente all’articolo 85 bis, paragrafo 4, dello Statuto. A tal riguardo,
esso ritiene che nulla osti a che l’Unione, in qualità di datore di lavoro
della vittima, sia qualificato come «avente causa», ai sensi dell’articolo 29
bis della legge del 21 novembre 1989. Tuttavia, il giudice del rinvio si
chiede se sia soddisfatta la condizione prevista da tale articolo, secondo cui
l’Unione deve avere personalmente subìto un danno. A tal riguardo, esso rileva
che, se, da un lato, secondo la giurisprudenza nazionale, il soggetto tenuto
ad effettuare un pagamento in forza di un obbligo contrattuale, legale o
regolamentare, può agire contro il terzo responsabile, dall’altro, tale
facoltà è esclusa qualora risulti dal tenore o dalla portata della
convenzione, della legge o del regolamento che la spesa o la prestazione da
eseguire debba rimanere definitivamente a carico di colui che si è impegnato o
è tenuto ad adempiervi in virtù della legge o del regolamento.  
  
---|---  
  
16

|

Alla luce di quanto sopra, il Tribunal de première instance francophone de
Bruxelles (Tribunale di primo grado francofono di Bruxelles) ha deciso di
sospendere il giudizio e di sottoporre alla Corte le seguenti questioni
pregiudiziali:

|

«1)

|

Se all’espressione “terzo responsabile” di cui all’articolo 85 bis, paragrafo
1, dello Statuto dei funzionari europei debba essere attribuito un significato
autonomo in base al diritto dell’Unione o se essa rinvii al significato che
tale espressione ha nel diritto nazionale.  
  
---|---  
  
2)

|

Nel caso in cui ad essa debba essere attribuita una portata autonoma, se essa
debba essere interpretata nel senso che include qualsiasi persona alla quale
possa essere imputato il decesso, l’infortunio o la malattia, oppure,
piuttosto, unicamente la persona considerata responsabile in ragione della
propria colpa.  
  
---|---  
  
3)

|

Nel caso in cui l’espressione “terzo responsabile” rinvii al diritto
nazionale, se il diritto dell’Unione imponga al giudice nazionale di
accogliere il ricorso surrogatorio proposto dall’Unione europea, qualora uno
dei propri agenti sia stato vittima di un incidente stradale nel quale sia
coinvolto un veicolo la cui responsabilità non è stata dimostrata, nei limiti
in cui l’articolo 29 bis della legge del 21 novembre 1989 prevede un
indennizzo automatico a favore degli utenti deboli da parte degli assicuratori
che coprono la responsabilità del proprietario, del conducente o di colui che
detiene il veicolo a motore coinvolto nell’incidente, senza che la
responsabilità di questi ultimi debba essere dimostrata.  
  
---|---  
  
4)

|

Se il contenuto o l’economia delle disposizioni dello Statuto dei funzionari
europei implichi che le spese sostenute dall’Unione europea in virtù degli
articoli 73 e 78 di tale Statuto debbano restare definitivamente a suo
carico».  
  
---|---  
  
Sulle questioni pregiudiziali

Sulla prima questione

17

|

Con la sua prima questione, il giudice del rinvio chiede, sostanzialmente, se
la nozione di «terzo responsabile», di cui all’articolo 85 bis dello Statuto,
debba essere interpretata nel senso che essa rinvia al diritto nazionale
applicabile alla causa del decesso, dell’infortunio o della malattia, ai sensi
di tale disposizione, o se tale nozione debba essere interpretata
autonomamente e uniformemente all’interno dell’ordinamento giuridico
dell’Unione.  
  
---|---  
  
18

|

In limine, occorre ricordare che, secondo la giurisprudenza della Corte,
l’articolo 85 bis dello Statuto non è inteso a modificare le norme nazionali
che si applicano per stabilire se ed entro quali limiti sorga la
responsabilità del terzo responsabile del danno. La responsabilità di
quest’ultimo resta soggetta alle norme sostanziali che vengono normalmente
applicate dal giudice nazionale adito dalla vittima, cioè, in linea di
principio, alla legge dello Stato membro nel cui territorio si è verificato il
danno (sentenza Clinique La Ramée e Winterthur, C‑397/02, EU:C:2004:502, punto
17 nonché giurisprudenza ivi citata).  
  
---|---  
  
19

|

Pertanto, la prima questione non deve essere compresa nel senso che riguarda
le norme di merito che determinano se ed entro quali limiti sorga la
responsabilità del terzo responsabile del danno, atteso che tali norme
rientrano nell’ambito del diritto nazionale applicabile. Tale questione è
diretta piuttosto a determinare se la nozione di «terzo responsabile» contenga
un elemento limitativo della surrogazione prevista all’articolo 85 bis dello
Statuto in funzione della distinzione, svolta dal diritto nazionale, tra due
meccanismi di indennizzo delle vittime di infortunio, uno dei quali rientra
nell’ambito della responsabilità e l’altro nell’ambito del risarcimento
oggettivo, ovvero se essa debba ricevere un’interpretazione autonoma e
uniforme all’interno dell’ordinamento giuridico dell’Unione.  
  
---|---  
  
20

|

Infatti, in forza dell’articolo 85 bis dello Statuto, l’Unione si surroga alla
vittima o ai suoi aventi causa solo per quanto riguarda i loro diritti e
azioni nei confronti del «terzo responsabile». Pertanto, interpretare tale
nozione ha l’effetto di determinare se la surrogazione di cui all’articolo 85
bis dello Statuto abbia una portata uniforme in tutta l’Unione, ovvero se tale
portata dipenda dalla delimitazione della responsabilità in funzione di
categorie previste dal diritto nazionale.  
  
---|---  
  
21

|

Si deve rilevare che, secondo costante giurisprudenza della Corte, dalla
necessità di garantire tanto l’applicazione uniforme del diritto dell’Unione
quanto il principio di uguaglianza discende che i termini di una disposizione
del diritto dell’Unione, la quale non contenga alcun rinvio espresso al
diritto degli Stati membri ai fini della determinazione del proprio
significato e della propria portata, devono di norma essere oggetto,
nell’intera Unione, di un’interpretazione autonoma e uniforme, da effettuarsi
tenendo conto del contesto della disposizione stessa e della finalità
perseguita dalla normativa in questione (sentenze Deckmyn e Vrijheidsfonds,
C‑201/13, EU:C:2014:2132, punto 14 e giurisprudenza ivi citata, nonché Modelo
Continente Hipermercados, C‑343/13, EU:C:2015:146, punto 27 e giurisprudenza
ivi citata).  
  
---|---  
  
22

|

A tal riguardo, va constatato che l’articolo 85 bis, paragrafo 1, dello
Statuto non contiene un siffatto rinvio espresso per quanto riguarda la
nozione di «terzo responsabile».  
  
---|---  
  
23

|

Al fine di determinare se la suddetta nozione debba ricevere
un’interpretazione autonoma e uniforme nell’ordinamento giuridico dell’Unione,
occorre prendere in considerazione, alla luce della giurisprudenza ricordata
al punto 21 della presente sentenza, il contesto normativo nel quale è
iscritto l’articolo 85 bis dello Statuto, avente la finalità di disciplinare i
rapporti giuridici tra le istituzioni europee e i loro funzionari, stabilendo
una serie di diritti e doveri reciproci (v., in tal senso, sentenza Johannes,
C‑430/97, EU:C:1999:293, punto 19).  
  
---|---  
  
24

|

Conformemente all’articolo 1 bis dello Statuto, i funzionari hanno diritto,
nell’applicazione di tale Statuto, alla parità di trattamento, il che esige
che il suddetto Statuto sia interpretato, di norma, in modo autonomo e
uniforme in tutta l’Unione.  
  
---|---  
  
25

|

Di conseguenza, la nozione di «terzo responsabile», che determina la portata
della surrogazione prevista all’articolo 85 bis dello Statuto, deve ricevere
un’interpretazione che consenta la sua applicazione uniforme in tutta
l’Unione.  
  
---|---  
  
26

|

Infatti, se la surrogazione, in funzione dell’interpretazione da fornire alla
nozione di «terzo responsabile», dovesse dipendere dalla qualificazione che i
diversi ordinamenti nazionali assegnano a regimi di risarcimento comparabili
tra loro, nel senso che questi ultimi rientrano o meno nell’ambito della
responsabilità, potrebbe verificarsi una situazione di disuguaglianza a
vantaggio di taluni funzionari. L’Unione sarebbe surrogata nei diritti di un
funzionario qualora un ordinamento nazionale qualificasse l’obbligo di un
terzo nei confronti di tale funzionario come un obbligo derivante dalla
responsabilità, mentre una surrogazione siffatta sarebbe esclusa qualora lo
stesso obbligo di risarcire una vittima fosse qualificato, da un ordinamento
nazionale, come rientrante in una forma distinta di indennizzo. In tal modo,
esisterebbe un rischio che i funzionari esclusi dall’applicazione della
surrogazione dell’Unione siano risarciti due volte per lo stesso danno, mentre
ciò non si verificherebbe per i funzionari nei diritti dei quali l’Unione si
surrogasse.  
  
---|---  
  
27

|

Di conseguenza, se l’interpretazione della nozione di «terzo responsabile»
rientrasse in categorie previste dal diritto nazionale, esisterebbe un rischio
che l’Unione si surroghi nei diritti di un funzionario per quanto riguarda una
situazione di responsabilità in funzione di un ordinamento nazionale, ma non
in funzione di un altro, il che creerebbe disparità nell’applicazione dello
Statuto dei funzionari a vantaggio di taluni funzionari, in funzione del
diritto nazionale applicabile.  
  
---|---  
  
28

|

Ne discende che la nozione di «terzo responsabile», di cui all’articolo 85
bis, paragrafo 1, dello Statuto, deve ricevere, al fine di determinare la
portata della surrogazione ivi prevista, un’interpretazione autonoma e
uniforme all’interno dell’ordinamento giuridico dell’Unione.  
  
---|---  
  
Sulla seconda questione

29

|

Con la sua seconda questione, il giudice del rinvio chiede, sostanzialmente,
se la nozione di «terzo responsabile», ai sensi dell’articolo 85 bis,
paragrafo 1, dello Statuto, riguardi esclusivamente il terzo tenuto a
risarcire il danno da esso causato al funzionario di cui trattasi a seguito
della colpa in cui tale terzo è incorso e che ha causato il danno, ovvero
qualsiasi altro soggetto, compresi gli assicuratori, tenuto, in forza del
diritto nazionale, a risarcire il danno subìto dalla vittima o dai suoi aventi
causa.  
  
---|---  
  
30

|

Per quanto riguarda, anzitutto, il tenore letterale dell’articolo 85 bis dello
Statuto, occorre rilevare, a titolo indicativo, che, se la versione tedesca
rinvia espressamente alla nozione di colpa, utilizzando l’espressione «auf das
Verschulden eines Dritten», la versione inglese impiega l’espressione, più
neutrale, «causati da un terzo» («caused by a third party»). Altre versioni
linguistiche, come quella spagnola («imputable a un tercero»), francese
(«imputable à un tiers»), italiana («imputabile a un terzo»), neerlandese
(«aan een derde is te wijten»), portoghese («imputável a um terceiro»),
rinviano, invece, alla nozione di imputabilità, senza evocare la nozione di
colpa.  
  
---|---  
  
31

|

Secondo una giurisprudenza costante della Corte, la formulazione utilizzata in
una delle versioni linguistiche di una disposizione del diritto dell’Unione
non può essere l’unico elemento a sostegno dell’interpretazione di questa
disposizione, né si può attribuire ad essa un carattere prioritario rispetto
alle altre versioni linguistiche. Le disposizioni del diritto dell’Unione
devono essere, infatti, interpretate ed applicate in modo uniforme, alla luce
delle versioni vigenti in tutte le lingue dell’Unione. In caso di disparità
tra le diverse versioni linguistiche di un testo del diritto dell’Unione, la
disposizione di cui è causa deve essere intesa in funzione del sistema e della
finalità della normativa di cui fa parte (sentenza Léger, C‑528/13,
EU:C:2015:288, punto 35 e giurisprudenza ivi citata).  
  
---|---  
  
32

|

Ne discende che, alla luce delle divergenze constatate al punto 29 della
presente sentenza tra le diverse versioni linguistiche dell’articolo 85 bis
dello Statuto, tale disposizione deve essere interpretata segnatamente in
funzione della sua finalità.  
  
---|---  
  
33

|

Risulta dalla costante giurisprudenza della Corte che lo scopo del diritto di
surrogazione dell’Unione previsto all’articolo 85 bis dello Statuto è quello
di evitare che un funzionario venga risarcito due volte per lo stesso danno.
Se il danno subìto dal funzionario comporta, per l’Unione, l’obbligo di
versare a quest’ultimo le prestazioni previste dallo Statuto, il rischio di
tale cumulo può essere evitato solo se il funzionario viene privato, a
vantaggio dell’Unione, dei suoi diritti nei confronti del terzo responsabile
già al momento dell’evento dannoso (v., in tal senso, sentenze Royale belge,
C‑333/90, EU:C:1992:94, punto 9 e giurisprudenza ivi citata, nonché
Lucaccioni/Commissione, C‑257/98 P, EU:C:1999:402, punto 20).  
  
---|---  
  
34

|

Tale scopo può essere pienamente realizzato solo se la surrogazione prevista
al suddetto articolo comprende i sistemi di indennizzo di vittime di
infortuni, siano essi considerati dal diritto nazionale come un regime di
responsabilità per colpa o come una forma diversa di obbligo di risarcimento,
e ciò anche quando essi prevedono, come la normativa di cui trattasi nel
procedimento principale, che un terzo è tenuto a risarcire un danno
indipendentemente da qualsiasi colpa.  
  
---|---  
  
35

|

Pertanto, considerata la finalità della surrogazione prevista all’articolo 85
bis dello Statuto, la nozione di «terzo responsabile» deve ricevere
un’interpretazione ampia e non può essere limitata alla sola responsabilità
per colpa.  
  
---|---  
  
36

|

Di conseguenza, occorre rispondere alla seconda questione che la nozione di
«terzo responsabile», ai sensi dell’articolo 85 bis, paragrafo 1, dello
Statuto, riguarda qualsiasi soggetto, compresi gli assicuratori, tenuto, in
forza del diritto nazionale, a risarcire il danno subìto dalla vittima o dai
suoi aventi causa.  
  
---|---  
  
Sulla terza questione

37

|

Alla luce delle risposte fornite alla prima e alla seconda questione, non
occorre rispondere alla terza questione.  
  
---|---  
  
Sulla quarta questione

38

|

Con la sua quarta questione, il giudice del rinvio chiede, sostanzialmente, se
lo Statuto debba essere interpretato nel senso che, nell’ambito di un’azione
diretta in forza dell’articolo 85 bis, paragrafo 4, di tale Statuto, le
prestazioni che l’Unione è tenuta a onorare a titolo, da un lato,
dell’articolo 73 del suddetto Statuto, diretto a coprire i rischi di malattia
e di infortunio, e, dall’altro, dell’articolo 78 di tale stesso Statuto per il
versamento di una pensione d’invalidità devono definitivamente restare a suo
carico.  
  
---|---  
  
39

|

Occorre anzitutto rilevare che, come risulta dalla domanda di pronuncia
pregiudiziale, poiché la pensione d’invalidità non costituisce, secondo la
giurisprudenza nazionale, un danno per la vittima dell’infortunio di cui
trattasi nel procedimento principale, essa sarebbe distinta e indipendente dal
danno subìto dalla suddetta vittima. Tuttavia, l’obbligo per l’unione di
effettuare prestazioni a favore della vittima ai sensi degli articoli 73 e 78
dello Statuto potrebbe costituire un danno a carico dell’Unione.  
  
---|---  
  
40

|

Infatti, secondo il giudice del rinvio, in applicazione della giurisprudenza
nazionale alla quale si fa riferimento al punto 14 della presente sentenza,
una siffatta possibilità sarebbe esclusa se la prestazione di cui trattasi, in
forza della normativa applicabile, dovesse definitivamente restare a carico
dell’Unione.  
  
---|---  
  
41

|

A tal riguardo, si deve constatare che il danno subìto dall’Unione deriverebbe
dall’obbligo posto a suo carico di versare alla vittima le prestazioni a
titolo degli articoli 73 e 78 dello Statuto, e risulterebbe quindi, per quanto
la riguarda, da un obbligo statutario.  
  
---|---  
  
42

|

Quanto al problema se le prestazioni previste agli articoli 73 e 78 dello
Statuto debbano restare definitivamente a carico dell’Unione, va rilevato, da
un lato, che l’articolo 85 bis, paragrafo 4, dello Statuto prevede
esplicitamente che l’Unione non sia limitata a far valere mediante
surrogazione, in forza dell’articolo 85 bis, paragrafo 1, di tale Statuto, i
danni subiti dai suoi funzionari, bensì possa altresì agire con un ricorso
diretto per ottenere il risarcimento di un danno che le è proprio,
segnatamente a seguito delle prestazioni che essa è tenuta a fornire in
applicazione del suddetto Statuto.  
  
---|---  
  
43

|

Dall’altro lato, se è vero che la natura della pensione d’invalidità di cui
trattasi nel procedimento principale rientra in una specificità legata al
rapporto statutario tra l’Unione e i suoi funzionari, il rispetto di tale
specificità non esige tuttavia che le prestazioni fornite a titolo di una
pensione d’invalidità debbano definitivamente restare a carico dell’Unione.  
  
---|---  
  
44

|

Alla luce delle considerazioni che precedono, occorre rispondere alla quarta
questione che lo Statuto non può essere interpretato nel senso che,
nell’ambito di un’azione diretta in forza dell’articolo 85 bis, paragrafo 4,
di tale Statuto, le prestazioni che l’Unione è tenuta a onorare a titolo, da
un lato, dell’articolo 73 del suddetto Statuto, diretto a coprire i rischi di
malattia e di infortunio, e, dall’altro, dell’articolo 78 di tale stesso
Statuto per il versamento di una pensione d’invalidità devono definitivamente
restare a suo carico.  
  
---|---  
  
Sulle spese

45

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|  |

1)

|

La nozione di «terzo responsabile», di cui all’articolo 85 bis, paragrafo 1,
dello Statuto dei funzionari delle Comunità europee stabilito dal regolamento
(CEE, Euratom, CECA) n. 259/68 del Consiglio, del 29 febbraio 1968, che
definisce lo statuto dei funzionari delle Comunità europee nonché il regime
applicabile agli altri agenti di tali Comunità, ed istituisce speciali misure
applicabili temporaneamente ai funzionari della Commissione, come modificato
dal regolamento (CE, CECA, Euratom) n. 781/98 del Consiglio, del 7 aprile
1998, deve ricevere un’interpretazione autonoma e uniforme nell’ordinamento
giuridico dell’Unione.  
  
---|---  
|  |

2)

|

La nozione di «terzo responsabile» di cui all’articolo 85 bis, paragrafo 1,
dello Statuto dei funzionari delle Comunità europee stabilito dal regolamento
n. 259/68, come modificato dal regolamento n. 781/98, riguarda qualsiasi
soggetto, compresi gli assicuratori, tenuto, in forza del diritto nazionale, a
risarcire il danno subìto dalla vittima o dai suoi aventi causa.

Lo Statuto dei funzionari delle Comunità europee stabilito dal regolamento n.
259/68, come modificato dal regolamento n. 781/98, non può essere interpretato
nel senso che, nell’ambito di un’azione diretta in forza dell’articolo 85 bis,
paragrafo 4, di tale Statuto, le prestazioni che l’Unione è tenuta a onorare a
titolo, da un lato, dell’articolo 73 del suddetto Statuto, diretto a coprire i
rischi di malattia e di infortunio, e, dall’altro, dell’articolo 78 di tale
stesso Statuto per il versamento di una pensione d’invalidità devono
definitivamente restare a suo carico.  
  
---|---  
|

Firme  
  
---|---  
  
* * *

( * ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

