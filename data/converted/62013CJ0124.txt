

SENTENZA DELLA CORTE (Grande Sezione)

1o dicembre 2015 ( * )

«Ricorso di annullamento — Regolamento (UE) n. 1243/2012 — Scelta della base
giuridica — Articolo 43, paragrafi 2 e 3, TFUE — Decisione politica — Piano a
lungo termine per gli stock di merluzzo bianco»

Nelle cause riunite C‑124/13 e C‑125/13,

aventi ad oggetto alcuni ricorsi di annullamento ai sensi dell’articolo 263
TFUE, proposti il 14 marzo 2013,

Parlamento europeo, rappresentato da I. Liukkonen, L. Knudsen e R. Kaškina, in
qualità di agenti, con domicilio eletto in Lussemburgo (C‑124/13),

Commissione europea, rappresentata da A. Bouquet, K. Banks e A. Szmytkowska,
in qualità di agenti, con domicilio eletto in Lussemburgo (C‑125/13),

ricorrenti,

contro

Consiglio dell’Unione europea, rappresentato da E. Sitbon, A. de Gregorio
Merino e A. Westerhof Löfflerová, in qualità di agenti, con domicilio eletto
in Lussemburgo,

convenuto,

sostenuto da:

Regno di Spagna, rappresentato da M.M. Sampol Pucurull e N. Díaz Abad, in
qualità di agenti;

Repubblica francese, rappresentata da G. de Bergues, D. Colas, R. Coesme e C.
Candat, in qualità di agenti;

Repubblica di Polonia, rappresentata da B. Majczyna, M. Nowacki e A.
Miłkowska, in qualità di agenti,

intervenienti,

LA CORTE (Grande Sezione),

composta da K. Lenaerts, presidente, A. Tizzano (relatore), vicepresidente, R.
Silva de Lapuerta, T. von Danwitz, J.L. da Cruz Vilaça, A. Arabadjiev e F.
Biltgen, presidenti di sezione, J. Malenovský, E. Levits, J.-C. Bonichot, C.
G. Fernlund, C. Vajda e S. Rodin, giudici,

avvocato generale: N. Wahl

cancelliere: L. Hewlett, amministratore principale

vista la fase scritta del procedimento e in seguito all’udienza del 24
febbraio 2015,

sentite le conclusioni dell’avvocato generale, presentate all’udienza del 21
maggio 2015,

ha pronunciato la seguente

Sentenza

1

|

Con i loro ricorsi, il Parlamento europeo e la Commissione europea chiedono
l’annullamento del regolamento (UE) n. 1243/2012 del Consiglio, del 19
dicembre 2012, recante modifica del regolamento (CE) n. 1342/2008, che
istituisce un piano a lungo termine per gli stock di merluzzo bianco e le
attività di pesca che sfruttano tali stock (GU L 352, pag. 10; in prosieguo:
il «regolamento impugnato»).  
  
---|---  
  
Contesto normativo

Il regolamento (CE) n. 2371/2002

2

|

Il regolamento (CE) n. 2371/2002 del Consiglio, del 20 dicembre 2002, relativo
alla conservazione e allo sfruttamento sostenibile delle risorse della pesca
nell’ambito della politica comune della pesca (GU L 358, pag. 59; in
prosieguo: il «regolamento di base»), è stato abrogato dal regolamento (UE) n.
1380/2013 del Parlamento europeo e del Consiglio, dell’11 dicembre 2013,
relativo alla politica comune della pesca, che modifica i regolamenti (CE) n.
1954/2003 e (CE) n. 1224/2009 del Consiglio e che abroga i regolamenti n.
2371/2002 e (CE) n. 639/2004 del Consiglio, nonché la decisione 2004/585/CE
del Consiglio (GU L 354, pag. 22).  
  
---|---  
  
3

|

I considerando 6 e 7 del regolamento di base erano così formulati:

|

«(6)

|

Per conseguire più efficacemente l’obiettivo di uno sfruttamento sostenibile è
opportuno adottare una strategia pluriennale di gestione della pesca che
preveda piani di gestione pluriennali per gli stock che si trovano ai limiti
biologici di sicurezza o al di sopra di tali limiti. L’adozione di piani di
ricostituzione pluriennali costituisce una priorità assoluta per gli stock
scesi al di sotto dei limiti biologici di sicurezza. Per tali stock può essere
necessario decidere, in base ai pareri scientifici, forti riduzioni dello
sforzo di pesca.  
  
---|---  
  
(7)

|

Occorre che questi piani pluriennali stabiliscano gli obiettivi per uno
sfruttamento sostenibile degli stock interessati, prevedano le norme di
sfruttamento che fissano le modalità per il calcolo delle limitazioni annue
delle catture e/o dello sforzo di pesca e stabiliscano altre misure di
gestione specifiche, tenendo in considerazione anche l’impatto su altre
specie».  
  
---|---  
  
4

|

L’articolo 1 di detto regolamento definiva l’ambito di applicazione della
politica comune della pesca (PCP) nei seguenti termini:

«1. La [PCP] riguarda la conservazione, gestione e sfruttamento delle risorse
acquatiche vive, l’acquacoltura, nonché la trasformazione e la
commercializzazione dei prodotti della pesca e dell’acquacoltura laddove tali
attività sono realizzate nel territorio degli Stati membri o nelle acque
comunitarie ovvero da parte di pescherecci comunitari o di cittadini degli
Stati membri, fatta salva la responsabilità primaria dello Stato di bandiera.

2\. La [PCP] stabilisce misure coerenti che riguardano:

|

a)

|

la conservazione, la gestione e lo sfruttamento delle risorse acquatiche vive;  
  
---|---  
  
(...)».  
  
5

|

Gli obiettivi della PCP erano definiti all’articolo 2, paragrafo 1, dello
stesso regolamento nei seguenti termini:

«La [PCP] garantisce lo sfruttamento delle risorse acquatiche vive in
condizioni sostenibili dal punto di vista sia economico che ambientale e
sociale.

A tal fine la Comunità applica l’approccio precauzionale adottando le misure
intese a proteggere e conservare le risorse acquatiche vive, a garantirne uno
sfruttamento sostenibile e a ridurre al minimo l’impatto delle attività di
pesca sui sistemi ecomarini. L’obiettivo è di attuare progressivamente una
gestione della pesca basata sugli ecosistemi (...)».  
  
---|---  
  
6

|

L’articolo 4 del regolamento di base, che stabiliva i tipi di misure da
adottare per conseguire l’obiettivo di sostenibilità, al suo paragrafo 2
prevedeva quanto segue:

«Si può trattare, in particolare, di misure relative ai singoli stock o gruppi
di stock volte a limitare la mortalità per pesca e l’impatto ambientale delle
attività di pesca mediante

|

a)

|

l’adozione dei piani di ricostituzione di cui all’articolo 5;  
  
---|---  
  
b)

|

l’adozione dei piani di gestione di cui all’articolo 6;  
  
---|---  
  
(...)».  
  
Il regolamento (CE) n. 1342/2008

7

|

Il regolamento (CE) n. 1342/2008 del Consiglio, del 18 dicembre 2008, che
istituisce un piano a lungo termine per gli stock di merluzzo bianco e le
attività di pesca che sfruttano tali stock e che abroga il regolamento (CE) n.
423/2004 (GU L 348, pag. 20, e rettifica in GU 2010, L 231, pag. 6), è stato
adottato dal Consiglio dell’Unione europea su proposta della Commissione e a
seguito di consultazione del Parlamento sul fondamento dell’articolo 37 del
Trattato CE.  
  
---|---  
  
8

|

I considerando 7 e 9 di tale regolamento sono del seguente tenore:

|

«(7)

|

Al fine di assicurare il conseguimento degli obiettivi in termini di mortalità
per pesca e contribuire a ridurre i rigetti, è altresì necessario fissare le
possibilità di pesca in termini di sforzo di pesca a livelli compatibili con
la strategia pluriennale. (...)  
  
---|---  
  
(...)

(9)

|

Stabilire e ripartire i limiti di cattura, fissare i livelli minimi e di
precauzione degli stock e dei tassi di mortalità per pesca, nonché lo sforzo
di pesca massimo ammissibile per ciascun gruppo di sforzo e per ogni Stato
membro e l’esclusione di taluni gruppi di navi dal regime di gestione dello
sforzo sono misure di primaria importanza nell’ambito della [PCP] (...)».  
  
---|---  
  
9

|

L’articolo 5 di detto regolamento illustra l’obiettivo del piano di
ricostituzione degli stock di merluzzo bianco, che consiste nell’assicurare
«lo sfruttamento sostenibile [di tali] stock (...) sulla base del rendimento
massimo sostenibile». Conformemente a detto articolo 5, paragrafi 2 e 3,
l’obiettivo in discorso deve essere conseguito mantenendo un determinato tasso
di mortalità del merluzzo bianco.  
  
---|---  
  
10

|

Al fine di conseguire il suddetto obiettivo, il medesimo regolamento prevede,
agli articoli da 6 a 10, norme specifiche relative alla fissazione annuale dei
totali ammissibili di catture (TAC) e, agli articoli da 11 a 17, norme
relative alla limitazione dello sforzo di pesca.  
  
---|---  
  
11

|

In particolare, il regolamento n. 1342/2008, nella versione in vigore prima
della sua modifica ad opera del regolamento impugnato, all’articolo 9
prevedeva norme dettagliate relative alla fissazione dei TAC in mancanza di
dati esaustivi, allorché le norme per la fissazione dei TAC di cui ai suoi
articoli 7 e 8 non potevano essere applicate in ragione della mancanza di
informazioni sufficientemente accurate e rappresentative. Esso definiva
altresì, all’articolo 12, il metodo di calcolo dello sforzo di pesca massimo
ammissibile.  
  
---|---  
  
Il regolamento impugnato

12

|

I considerando da 3 a 5 del regolamento impugnato sono così redatti:

|

«(3)

|

La valutazione scientifica dei risultati del piano per il merluzzo bianco,
svolta dal comitato scientifico, tecnico ed economico per la pesca (CSTEP), ha
messo in evidenza una serie di problemi connessi alla concezione e al
funzionamento del piano stesso. Senza mettere in discussione gli obiettivi del
piano per il merluzzo bianco, lo CSTEP ha concluso che è improbabile che tali
obiettivi possano essere raggiunti in tempi che consentano di conformarsi alle
conclusioni del vertice mondiale sullo sviluppo sostenibile tenutosi a
Johannesburg nel 2002, a meno di non colmare le lacune rilevate nella
concezione del piano, riguardanti, in particolare, l’applicazione degli
articoli 9 e 12.  
  
---|---  
  
(4)

|

(...) Sebbene l’applicazione delle riduzioni annue automatiche dei TAC del 25%
sia stata pensata per essere effettuata esclusivamente in circostanze
eccezionali, dal 2009 al 2012 è diventata la regola. Di conseguenza,
dall’entrata in vigore del piano per il merluzzo bianco, i TAC per le zone
interessate sono stati ridotti in misura significativa e ulteriori riduzioni
automatiche porterebbero all’effettiva chiusura delle attività di pesca del
merluzzo bianco in tali zone. La valutazione scientifica svolta dallo CSTEP
indica che, per conseguire gli obiettivi del piano per il merluzzo bianco,
sarebbe più opportuno autorizzare una maggiore flessibilità al fine di
rispecchiare i pareri scientifici caso per caso. Nell’ambito di tale
flessibilità è pertanto opportuno autorizzare la sospensione, a determinate
condizioni, della riduzione annua del TAC, ovvero la fissazione di un livello
di TAC alternativo, senza pregiudicare gli obiettivi del piano per il merluzzo
bianco.  
  
---|---  
  
(5)

|

(...) lo sforzo di pesca ammissibile è stato ridotto del 25% all’anno dal 2009
al 2012 nelle zone in cui è stato applicato l’articolo 9 e in misura
significativa nelle zone in cui è stato applicato l’articolo 8. (...)
L’applicazione continuativa di riduzioni automatiche annue dello sforzo non
condurrebbe alla realizzazione degli obiettivi del piano per il merluzzo
bianco, ma avrebbe un impatto socioeconomico significativo sui segmenti della
flotta che utilizzano gli stessi attrezzi ma che pescano principalmente specie
diverse dal merluzzo bianco. È pertanto opportuno autorizzare un approccio più
flessibile, che permetta di sospendere la riduzione automatica annua dello
sforzo di pesca, senza compromettere gli obiettivi del piano per il merluzzo
bianco».  
  
---|---  
  
13

|

Il considerando 8 del regolamento impugnato espone i motivi per cui tale
regolamento, che ha modificato gli articoli 9 e 12 del regolamento n.
1342/2008, è stato adottato sul fondamento dell’articolo 43, paragrafo 3, TFUE
e non su quello dell’articolo 43, paragrafo 2, TFUE.  
  
---|---  
  
14

|

Il succitato considerando è formulato come segue:

«Le modifiche degli articoli 9 e 12 stabiliscono norme specifiche dettagliate
per la fissazione delle possibilità di pesca espresse mediante il TAC e le
limitazioni dello sforzo di pesca. Esse adattano le norme attualmente in
vigore per la fissazione delle possibilità di pesca senza modificare
l’obiettivo del piano per il merluzzo bianco. Si tratta, quindi, di misure
relative alla fissazione e alla ripartizione dei TAC e delle limitazioni dello
sforzo di pesca, che non possono essere considerate disposizioni recanti
un’organizzazione comune dei mercati della pesca o disposizioni di altro tipo
necessarie per il perseguimento degli obiettivi della [PCP]».  
  
---|---  
  
15

|

L’articolo 1, punto 1, di detto regolamento, che sostituisce l’articolo 9 del
regolamento n. 1342/2008, prevede un procedimento speciale per la fissazione
dei TAC secondo cui:

«1. Qualora non si disponga di informazioni sufficienti per fissare i TAC
conformemente all’articolo 7, i TAC per gli stock di merluzzo bianco nel
Kattegat, nelle acque della Scozia occidentale e nel Mare d’Irlanda sono
fissati al livello indicato dai pareri scientifici. Tuttavia, se il livello
indicato dai pareri scientifici è superiore di oltre il 20% ai TAC dell’anno
precedente, essi sono fissati a un livello superiore del 20% rispetto ai TAC
dell’anno precedente o, se il livello indicato dai pareri scientifici è
inferiore di oltre il 20% rispetto ai TAC dell’anno precedente, sono fissati a
un livello inferiore del 20% rispetto ai TAC dell’anno precedente.

2\. In deroga al paragrafo 1, qualora i pareri scientifici indichino che non
sia opportuna la pesca diretta e che:

|

a)

|

le catture accessorie debbano essere minimizzate o ridotte al minimo livello
possibile; e/o  
  
---|---  
  
b)

|

le catture di merluzzo bianco debbano essere ridotte al minimo livello
possibile,

il Consiglio può decidere di non applicare un adeguamento annuale al TAC
nell’anno o negli anni successivi, a condizione che i TAC siano fissati solo
per le catture accessorie.  
  
---|---  
  
3\. Qualora non si disponga di informazioni sufficienti per fissare i TAC
conformemente all’articolo 8, i TAC per lo stock di merluzzo bianco nel Mare
del Nord, nello Skagerrak e nella Manica orientale sono fissati applicando,
mutatis mutandis, i paragrafi 1 e 2 del presente articolo, a meno che in esito
alle consultazioni con la Norvegia non sia convenuto un livello diverso di
TAC.

4\. Qualora i pareri scientifici indichino che l’applicazione delle norme di
cui all’articolo 8, paragrafi da 1 a 4, non risulta idonea al raggiungimento
degli obiettivi del piano, il Consiglio, nonostante le succitate disposizioni,
può decidere in merito a un livello di TAC alternativo».  
  
16

|

L’articolo 1, punto 2, lettera a), del regolamento impugnato così recita:

«[L’articolo 12, paragrafo 4, del regolamento n. 1342/2008] è sostituito dal
seguente:

“4. Per i gruppi di sforzo aggregati le cui catture cumulate in percentuale,
calcolate ai sensi del paragrafo 3, lettera d), sono pari o superiori al 20%,
si applicano adeguamenti annuali. Lo sforzo di pesca massimo ammissibile dei
gruppi interessati è calcolato come segue:

|

a)

|

nei casi in cui si applicano gli articoli 7 o 8, applicando al valore di
riferimento la stessa percentuale di adeguamento prevista in tali articoli per
la mortalità per pesca;  
  
---|---  
  
b)

|

nei casi in cui si applica l’articolo 9, applicando allo sforzo di pesca la
stessa percentuale di adeguamento applicata al TAC rispetto all’anno
precedente”».  
  
---|---  
  
17

|

L’articolo 1, punto 2, lettera b), del regolamento impugnato, che aggiunge un
paragrafo 6 all’articolo 12 del regolamento n. 1342/2008, è del seguente
tenore:

«È aggiunto il seguente paragrafo:

“6. In deroga al paragrafo 4 il Consiglio, qualora lo sforzo di pesca massimo
ammissibile sia stato ridotto per quattro anni consecutivi, può decidere di
non applicare un adeguamento annuale allo sforzo di pesca massimo ammissibile
dell’anno o degli anni successivi”».  
  
---|---  
  
Fatti

18

|

Il 12 settembre 2012 la Commissione ha presentato una proposta di regolamento
del Parlamento europeo e del Consiglio recante modifica del regolamento n.
1342/2008 [COM(2012)498 final], allo scopo di migliorare e chiarire le
disposizioni di quest’ultimo.  
  
---|---  
  
19

|

Tale proposta di regolamento era fondata sull’articolo 43, paragrafo 2, TFUE e
mirava a risolvere talune difficoltà legate all’attuazione del piano per il
merluzzo bianco previsto dal regolamento n. 1342/2008. Essa prevedeva le
seguenti modifiche:

|

—

|

una modifica dell’articolo 4 di detto regolamento, atta a chiarire il metodo
che gli Stati membri devono seguire per calcolare le limitazioni dello sforzo
di pesca;  
  
---|---  
  
—

|

una modifica dell’articolo 9 del medesimo regolamento, concernente il metodo
di fissazione dei TAC in assenza delle informazioni necessarie per applicare
le norme generali di calcolo di cui agli articoli 7 o 8;  
  
---|---  
  
—

|

una modifica dell’articolo 11 del regolamento n. 1342/2008, concernente la
semplificazione del procedimento di esclusione delle navi dal regime dello
sforzo di pesca;  
  
---|---  
  
—

|

una modifica dell’articolo 12 di tale regolamento, concernente le limitazioni
dello sforzo di pesca, giustificato dallo stesso obiettivo di trattamento
flessibile ed individualizzato rispetto a quello perseguito mediante la
modifica proposta dall’articolo 9 di detto regolamento;  
  
---|---  
  
—

|

una modifica dell’articolo 12 del medesimo regolamento, volta ad aggiungere un
nuovo paragrafo 6 che autorizza il Consiglio a sospendere l’applicazione di
ulteriori riduzioni dello sforzo di pesca massimo ammissibile una volta che
tale massimale sia stato ridotto per quattro anni consecutivi;  
  
---|---  
  
—

|

una modifica dell’articolo 13 del regolamento n. 1342/2008, volta a eliminare
possibili interpretazioni divergenti tra le varie versioni linguistiche per
quanto attiene ad una delle condizioni che consentono di fruire di un
ulteriore sforzo di pesca;  
  
---|---  
  
—

|

una modifica dell’articolo 14 del succitato regolamento, volta a rafforzare
gli obblighi degli Stati membri per porre rimedio agli elevati livelli di
rigetti e assicurare un controllo e un monitoraggio efficaci delle misure
d’incoraggiamento di cui agli articoli 11 e 13 di detto regolamento, e  
  
---|---  
  
—

|

una modifica dell’articolo 32 del medesimo regolamento, che introduce un
articolo relativo alla procedura di comitato.  
  
---|---  
  
20

|

Il 19 dicembre 2012, con il regolamento impugnato il Consiglio, senza
riprendere tutte le disposizioni della proposta di regolamento COM(2012)498
final ed avvalendosi, quale base giuridica, dell’articolo 43, paragrafo 3,
TFUE, ha adottato unicamente le modifiche relative agli articoli 9 e 12 del
regolamento n. 1342/2008.  
  
---|---  
  
21

|

Una dichiarazione della Commissione è stata inserita nel verbale della
riunione del Consiglio «Agricoltura e pesca», nel corso della quale è stato
adottato il regolamento impugnato. Questa dichiarazione è del seguente tenore:  
  
---|---  
  
22

|

Il regolamento impugnato è stato pubblicato nella Gazzetta ufficiale
dell’Unione europea in data 21 dicembre 2012 ed è entrato in vigore il 22
dicembre 2012.  
  
---|---  
  
23

|

Ritenendo che il regolamento in questione fosse stato adottato sul fondamento
di una base giuridica errata e che lo stesso avrebbe dovuto fondarsi
sull’articolo 43, paragrafo 2, TFUE, il Parlamento, nella causa C‑124/13, e la
Commissione, nella causa C‑125/13, hanno proposto i presenti ricorsi.  
  
---|---  
  
Conclusioni delle parti e procedimento dinanzi alla Corte

24

|

Il Parlamento e la Commissione chiedono che la Corte voglia annullare il
regolamento impugnato e condannare il Consiglio alle spese. La Commissione
chiede altresì il mantenimento degli effetti di tale regolamento per un
periodo ragionevole dopo la pronuncia della presente sentenza, ossia, al
massimo, un anno completo a partire dal 1o gennaio dell’anno successivo alla
pronuncia della medesima sentenza.  
  
---|---  
  
25

|

Il Consiglio chiede alla Corte di respingere il ricorso e di condannare il
Parlamento e la Commissione alle spese. In subordine, qualora la Corte dovesse
annullare il suddetto regolamento, il Consiglio chiede di mantenerne gli
effetti in applicazione dell’articolo 264 TFUE.  
  
---|---  
  
26

|

Con decisione del presidente della Corte del 19 aprile 2013, le cause C‑124/13
e C‑125/13 sono state riunite ai fini delle fasi scritta ed orale del
procedimento nonché della sentenza.  
  
---|---  
  
27

|

Con decisione del presidente della Corte dell’11 settembre 2013, il Regno di
Spagna, la Repubblica francese e la Repubblica di Polonia sono state
autorizzati ad intervenire a sostegno delle conclusioni del Consiglio.  
  
---|---  
  
Sui ricorsi

28

|

Nella causa C‑124/13 il Parlamento deduce un motivo unico, vertente su un
errore di diritto quanto alla scelta dell’articolo 43, paragrafo 3, TFUE quale
base giuridica del regolamento impugnato.  
  
---|---  
  
29

|

Tale motivo si articola in due parti. Nell’ambito della prima parte, il
Parlamento afferma che, in quanto strumento di conservazione e di gestione
degli stock ittici, ogni piano pluriennale, come quello di cui trattasi nel
caso di specie, forma un tutto unico in cui sono contenute esclusivamente
disposizioni dirette alla realizzazione degli obiettivi di sostenibilità e di
conservazione della PCP e che, per tale motivo, deve essere adottato nella sua
totalità sulla base dell’articolo 43, paragrafo 2, TFUE. Nell’ambito della
seconda parte, il Parlamento asserisce che la proposta di regolamento
COM(2012)498 final avrebbe dovuto essere adottata interamente sul fondamento
dell’articolo 43, paragrafo 2, TFUE. Scindendo tale proposta ed adottando, per
mezzo del regolamento in esame, soltanto talune delle modifiche proposte dalla
Commissione, il Consiglio avrebbe prescelto una via procedurale in spregio
della giurisprudenza della Corte relativa alla scelta della base giuridica di
un atto dell’Unione.  
  
---|---  
  
30

|

Nella causa C‑125/13 la Commissione deduce tre motivi. Il primo motivo verte
su un errore di diritto in merito alla scelta dell’articolo 43, paragrafo 3,
TFUE quale base giuridica del regolamento impugnato. Il secondo motivo verte
su un errore di diritto relativo alla procedura seguita dal Consiglio, che
avrebbe escluso illegittimamente tanto il Parlamento quanto il Comitato
economico e sociale europeo dall’adozione di detto regolamento. Il terzo
motivo verte su uno snaturamento della proposta di regolamento della
Commissione, in violazione del diritto d’iniziativa esclusivo di quest’ultima.  
  
---|---  
  
Argomenti delle parti

31

|

Con la prima parte del motivo unico del Parlamento e con il primo motivo della
Commissione, tali istituzioni affermano che il Consiglio è incorso in un
errore di diritto adottando il regolamento impugnato sul fondamento del
paragrafo 3 dell’articolo 43 TFUE anziché sul fondamento del paragrafo 2 dello
stesso articolo.  
  
---|---  
  
32

|

Essi ritengono che, a seguito dell’entrata in vigore del Trattato di Lisbona,
il paragrafo 3 dell’articolo 43 TFUE configuri una deroga all’applicazione
della procedura legislativa ordinaria prevista al paragrafo 2 di tale
articolo, cosicché lo stesso paragrafo 3 deve essere soggetto ad
un’interpretazione restrittiva circa il proprio ambito di applicazione.
Pertanto, solo le misure espressamente volte alla «fissazione e alla
ripartizione delle possibilità concrete di pesca» potrebbero essere adottate
sulla base di detto paragrafo 3. Viceversa, qualora un atto persegua un
obiettivo riconducibile alla PCP diverso dalla mera attribuzione delle quote
di pesca, esso dovrebbe essere adottato sul fondamento dell’articolo 43,
paragrafo 2, TFUE.  
  
---|---  
  
33

|

In proposito, i ricorrenti fanno valere che quest’ultima disposizione
definisce la procedura legislativa ordinaria nel senso che essa è la procedura
decisionale abituale per l’adozione delle disposizioni necessarie al
perseguimento degli obiettivi della PCP, mentre l’articolo 43, paragrafo 3,
TFUE si limita a conferire al Consiglio un potere specifico circoscritto
all’adozione degli atti di esecuzione sui generis non legislativi relativi
alla fissazione dei TAC.  
  
---|---  
  
34

|

Per tale motivo, i ricorrenti ritengono che i termini «misure relative (...)
alla fissazione e ripartizione delle possibilità di pesca», che figurano
all’articolo 43, paragrafo 3, TFUE, debbano essere interpretati nel senso che
il Consiglio può adottare, sulla base di tale disposizione, non già misure
dirette a contribuire alla realizzazione degli obiettivi della PCP, bensì
unicamente regolamenti non legislativi o atti di esecuzione relativi alla
fissazione e alla ripartizione delle possibilità di pesca. Infatti, come
risulta dall’articolo 3, lettera q), del regolamento di base, con «possibilità
di pesca» dovrebbe intendersi «un diritto di pesca quantificato, espresso in
termini di catture e/o di possibilità di pesca».  
  
---|---  
  
35

|

Orbene, non sarebbe questa l’ipotesi che ricorre per quanto riguarda il
regolamento impugnato. Infatti, in particolare dal considerando 7 nonché dagli
articoli 5 e 6 del regolamento di base e dall’articolo 5 del regolamento n.
1342/2008, emergerebbe che i piani pluriennali, ossia i piani di
ricostituzione e di gestione, perseguono l’obiettivo di conservare gli stock
di pesce e contribuiscono pertanto in modo decisivo alla realizzazione
dell’obiettivo principale della PCP, vale a dire lo sfruttamento sostenibile
di tali stock.  
  
---|---  
  
36

|

Di conseguenza, dal momento che i piani pluriennali costituiscono strumenti
che consentono la realizzazione degli obiettivi della PCP, gli atti giuridici
che stabiliscono o modificano tali piani, come il regolamento impugnato,
dovrebbero essere considerati «necessari» al perseguimento degli obiettivi
della PCP, ai sensi dell’articolo 43, paragrafo 2, TFUE, e, perciò, dovrebbero
essere adottati seguendo la procedura legislativa ordinaria prevista da tale
disposizione.  
  
---|---  
  
37

|

I ricorrenti aggiungono che detto regolamento modifica disposizioni normative
adottate sul fondamento dell’articolo 37 CE il quale, prima dell’entrata in
vigore del Trattato di Lisbona, costituiva la base giuridica generale per
l’adozione degli atti legislativi in materia di pesca. Orbene, dal momento che
tale disposizione è stata sostituita dall’articolo 43, paragrafo 2, TFUE, per
il parallelismo ravvisabile tra le procedure, occorrerebbe fare ricorso alla
procedura legislativa ordinaria contemplata da quest’ultima disposizione per
l’adozione di tutti gli atti legislativi in subjecta materia. Analogamente,
dato che l’articolo 20 del regolamento di base è stato ripreso all’articolo
43, paragrafo 3, TFUE, occorrerebbe fare riferimento a quest’ultima
disposizione per l’adozione degli atti non legislativi.  
  
---|---  
  
38

|

Il Consiglio, sostenuto dal Regno di Spagna, dalla Repubblica francese e dalla
Repubblica di Polonia, respinge gli argomenti dei ricorrenti affermando che il
regolamento impugnato configura effettivamente una misura relativa alla
fissazione e alla ripartizione delle possibilità di pesca e che esso,
pertanto, si fonda correttamente sull’articolo 43, paragrafo 3, TFUE.  
  
---|---  
  
39

|

In proposito, il Consiglio rileva anzitutto che l’interpretazione dei
ricorrenti relativamente all’applicazione dell’articolo 43, paragrafo 3, TFUE
non trova alcuna giustificazione nel Trattato FUE. Difatti, i paragrafi 2 e 3
dell’articolo 43 TFUE, introdotti dal Trattato di Lisbona, hanno sostituito
una disposizione unica, vale a dire l’articolo 37 CE, che fungeva da base
giuridica per l’adozione di tutta una serie di atti giuridici nei settori
dell’agricoltura e della pesca. I ricorrenti non potrebbero sostenere, solo
per questo motivo, che in qualunque caso in cui l’articolo 37 CE fosse
utilizzato prima dell’entrata in vigore del Trattato di Lisbona, occorrerebbe
adesso fare ricorso in maniera automatica all’articolo 43, paragrafo 2, TFUE.  
  
---|---  
  
40

|

Inoltre, il Consiglio afferma che, impiegando deliberatamente, all’articolo
43, paragrafo 3, TFUE, i termini «misure relative» alla fissazione e alla
ripartizione delle possibilità di pesca, gli autori del Trattato FUE hanno
inteso integrare nell’ambito di applicazione di questa disposizione misure che
vanno al di là della fissazione e della ripartizione delle possibilità di
pesca in senso stretto. Orbene, un’interpretazione eccessivamente restrittiva,
consistente nell’escludere talune misure chiaramente individuate dall’articolo
43, paragrafo 3, TFUE dall’ambito di applicazione di tale disposizione,
comprometterebbe le prerogative conferite al Consiglio da quest’ultima e non
rispetterebbe le norme fondamentali dell’equilibrio istituzionale consacrate
all’articolo 13, paragrafo 2, TUE ai termini del quale «ciascuna istituzione
agisce nei limiti delle attribuzioni che le sono conferite dai trattati,
secondo le procedure, condizioni e finalità da essi previste (...)».  
  
---|---  
  
41

|

Il Consiglio respinge quindi gli argomenti dei ricorrenti secondo cui,
allorché una misura può essere considerata necessaria al perseguimento degli
obiettivi della PCP, tale misura deve necessariamente essere adottata sulla
base dell’articolo 43, paragrafo 2, TFUE. I paragrafi 2 e 3 dell’articolo 43
TFUE configurerebbero, invero, basi giuridiche autonome poste dal diritto
primario, con la conseguenza che il ricorso al suddetto paragrafo 3 non
potrebbe essere subordinato ad alcuna condizione quale la previa adozione di
un atto sul fondamento del citato paragrafo 2.  
  
---|---  
  
42

|

Ciò posto, il Consiglio fa valere che l’applicazione delle modifiche degli
articoli 9 e 12, paragrafi 4 e 6, del regolamento n. 1342/2008, introdotte
dall’articolo 1 del regolamento impugnato, incide in modo diretto, vincolante
ed automatico sull’operazione di fissazione e di ripartizione delle
possibilità di pesca. I ricorrenti, quindi, non possono affermare validamente
che dette modifiche abbiano influito sull’obiettivo del piano pluriennale per
il merluzzo bianco, che continua ad essere definito dall’articolo 5 del
regolamento n. 1342/2008, il quale non ha subito modifiche. Al contrario, le
modifiche di cui trattasi, come chiaramente emergerebbe da un’analisi delle
finalità e del contenuto del regolamento impugnato, sarebbero preordinate ad
adeguare gli strumenti che consentono di realizzare tale obiettivo, vale a
dire le norme per la fissazione dei TAC e delle limitazioni dello sforzo di
pesca.  
  
---|---  
  
Giudizio della Corte

43

|

Con la prima parte del motivo unico del Parlamento e con il primo motivo della
Commissione, tali istituzioni fanno valere che il Consiglio ha scelto una base
giuridica errata, fondando il regolamento impugnato sull’articolo 43,
paragrafo 3, TFUE anziché sull’articolo 43, paragrafo 2, TFUE.  
  
---|---  
  
44

|

A tale riguardo si deve ricordare anzitutto che, come si evince dal dettato
dell’articolo 43, paragrafo 2, TFUE, il Parlamento e il Consiglio sono tenuti
ad adottare, conformemente alla procedura legislativa ordinaria, le
«disposizioni necessarie al perseguimento degli obiettivi della politica
comune dell’agricoltura e della pesca».  
  
---|---  
  
45

|

Inoltre, in conformità dell’articolo 43, paragrafo 3, TFUE, il Consiglio, su
proposta della Commissione, adotta le misure relative alla fissazione dei
prezzi, dei prelievi, degli aiuti e delle limitazioni quantitative, nonché
alla fissazione e ripartizione delle possibilità di pesca.  
  
---|---  
  
46

|

Occorre altresì rammentare che la Corte ha già avuto modo di pronunciarsi
sugli ambiti di applicazione rispettivi dei paragrafi 2 e 3 dell’articolo 43
TFUE nella sentenza Parlamento e Commissione/Consiglio (C‑103/12 e C‑165/12,
EU:C:2014:2400).  
  
---|---  
  
47

|

Nelle cause conclusesi con tale sentenza, la Corte è stata chiamata a
verificare se il Consiglio potesse validamente adottare, sul fondamento
dell’articolo 43, paragrafo 3, TFUE, la decisione 2012/19/UE, del 16 dicembre
2011, che approva, a nome dell’Unione europea, la dichiarazione sulla
concessione di possibilità di pesca nelle acque dell’Unione europea ai
pescherecci battenti bandiera della Repubblica bolivariana del Venezuela nella
zona economica esclusiva al largo delle coste della Guyana francese (GU 2012,
L 6, pag. 8).  
  
---|---  
  
48

|

Sebbene in un contesto di fatto e di diritto diverso da quello della presente
causa, la Corte ha affermato segnatamente, al punto 50 della summenzionata
sentenza, che l’adozione delle disposizioni previste dall’articolo 43,
paragrafo 2, TFUE presuppone obbligatoriamente una valutazione relativa alla
questione se esse siano «necessarie» per poter perseguire gli obiettivi
inerenti alle politiche comuni disciplinate dal Trattato FUE, in modo tale che
quest’adozione comporta una decisione politica che dev’essere riservata al
legislatore dell’Unione. Al contrario, l’adozione delle misure relative alla
fissazione e alla ripartizione delle possibilità di pesca ai sensi
dell’articolo 43, paragrafo 3, TFUE non necessita di una simile valutazione,
poiché misure di questo tipo sono di natura principalmente tecnica e si
suppone siano prese per dare esecuzione a disposizioni adottate sulla base
dell’articolo 43, paragrafo 2, TFUE.  
  
---|---  
  
49

|

Ai punti da 78 a 81 della medesima sentenza, la Corte ne ha dedotto che il
Consiglio fosse incorso in errore adottando la decisione 2012/19 sul
fondamento dell’articolo 43, paragrafo 3, TFUE. Infatti, dal momento che detta
decisione concedeva alle navi battenti bandiera venezuelana l’accesso alle
acque dell’Unione e non mere possibilità di pesca, la sua adozione implicava
una decisione politica per la quale era necessario il ricorso alla procedura
legislativa ordinaria di cui all’articolo 43, paragrafo 2, TFUE.  
  
---|---  
  
50

|

Dalla sentenza Parlamento e Commissione/Consiglio (C‑103/12 e C‑165/12,
EU:C:2014:2400) risulta che misure che implichino una scelta politica
riservata al legislatore dell’Unione a causa del loro carattere necessario al
perseguimento degli obiettivi afferenti alle politiche comuni dell’agricoltura
e della pesca devono essere fondate sull’articolo 43, paragrafo 2, TFUE.  
  
---|---  
  
51

|

Ciò premesso, e ai fini delle presenti cause, si deve verificare se l’ambito
di applicazione del paragrafo 3 dell’articolo 43 TFUE debba essere
circoscritto alle sole misure aventi ad oggetto la fissazione e la
ripartizione delle possibilità di pesca.  
  
---|---  
  
52

|

In proposito, come sostenuto dal Consiglio, non occorre valutare, per
parallelismo, il contenuto delle prerogative conferite a tale istituzione dal
suddetto paragrafo 3 con riferimento alle competenze che gli sono devolute, in
materia di misure esecutive, in forza dell’articolo 291 TFUE.  
  
---|---  
  
53

|

Infatti, come la Corte ha rilevato in più occasioni, il potere di adottare
siffatti atti di esecuzione è attribuito in via generale alla Commissione e,
ai sensi dell’articolo 291, paragrafo 2, TFUE, può essere riservato al
Consiglio solo in via eccezionale ed in «in casi specifici debitamente
motivati», nonché in ipotesi precise espressamente previste dalla medesima
disposizione e che riguardano unicamente la politica estera e di sicurezza
comune (v., in tal senso, sentenze Parlamento/Consiglio, C‑133/06,
EU:C:2008:257, punto 47 e giurisprudenza ivi citata, nonché
Commissione/Parlamento e Consiglio, C‑88/14, EU:C:2015:499, punto 30).  
  
---|---  
  
54

|

Pertanto, sebbene sia vero che l’articolo 43, paragrafo 3, TFUE conceda al
Consiglio il potere di adottare, in particolare, atti di esecuzione nel
settore considerato, resta comunque il fatto che simili atti non si confondono
puramente e semplicemente con quelli contemplati dall’articolo 291, paragrafo
2, TFUE.  
  
---|---  
  
55

|

Allo stesso modo, non può essere accolto l’argomento dei ricorrenti relativo
al ricorso, per parallelismo tra l’articolo 37 CE e l’articolo 43, paragrafo
2, TFUE, alla procedura legislativa ordinaria prevista da quest’ultima
disposizione per tutto l’ambito di applicazione del suddetto articolo 37 prima
dell’entrata in vigore del Trattato di Lisbona.  
  
---|---  
  
56

|

Quest’ultima disposizione, la quale fungeva, prima dell’entrata in vigore del
Trattato di Lisbona, da base giuridica per l’adozione di tutta una serie di
atti nei settori dell’agricoltura e della pesca, autorizzava il Consiglio ad
adottare, a maggioranza qualificata, gli atti diretti ad assicurare
l’attuazione, in particolare, della PCP, su proposta della Commissione e a
seguito di semplice consultazione del Parlamento.  
  
---|---  
  
57

|

Tuttavia, lo stesso articolo è stato adesso sostituito dall’articolo 43,
paragrafi 2 e 3, TFUE. Conseguentemente, il parallelismo che la Commissione
ravvisa tra l’articolo 37 CE e l’articolo 43, paragrafo 2, TFUE deve essere
valutato prendendo in considerazione il modo in cui quest’ultima disposizione
si correla con l’articolo 43, paragrafo 3, TFUE.  
  
---|---  
  
58

|

In proposito, occorre rilevare che i paragrafi 2 e 3 dell’articolo 43 TFUE
perseguono finalità diverse ed hanno ognuno un ambito di applicazione
specifico, di modo che possono essere utilizzati separatamente per fondare
l’adozione di misure determinate nell’ambito della PCP, fermo restando che,
allorché adotta atti sul fondamento dell’articolo 43, paragrafo 3, TFUE, il
Consiglio deve agire rispettando i limiti delle sue competenze nonché,
eventualmente, la cornice giuridica già stabilita in applicazione
dell’articolo 43, paragrafo 2, TFUE.  
  
---|---  
  
59

|

Da quanto precede risulta che l’ambito di applicazione del paragrafo 3
dell’articolo 43 TFUE può estendersi a misure che non si limitino alla
fissazione e alla ripartizione delle possibilità di pesca, a condizione che
tali misure non implichino una scelta politica riservata al legislatore
dell’Unione a causa del loro carattere necessario rispetto al perseguimento
degli obiettivi afferenti alle politiche comuni dell’agricoltura e della
pesca.  
  
---|---  
  
60

|

È alla luce delle suesposte considerazioni che occorre quindi verificare se il
Consiglio potesse validamente fondarsi sull’articolo 43, paragrafo 3, TFUE
come base giuridica per l’adozione del regolamento impugnato.  
  
---|---  
  
61

|

Nel caso specifico, come emerge dalla proposta di regolamento COM(2012)498
final, il regolamento impugnato ha l’obiettivo di modificare il regolamento n.
1342/2008 allo scopo di migliorare e di chiarire le disposizioni di
quest’ultimo.  
  
---|---  
  
62

|

Ciò posto, prima di esaminare il contenuto delle modifiche apportate dal
regolamento impugnato, occorre ricordare il contesto giuridico nell’ambito del
quale si colloca il regolamento n. 1342/2008.  
  
---|---  
  
63

|

Come rilevato dall’avvocato generale al paragrafo 70 delle sue conclusioni, il
principale obiettivo della PCP è quello di consentire lo sfruttamento
sostenibile delle risorse acquatiche vive tenendo conto, in modo equilibrato,
degli aspetti ambientali, economici e sociali.  
  
---|---  
  
64

|

A tal fine, conformemente all’articolo 2, paragrafo 1, secondo comma, del
regolamento di base, l’Unione applica l’approccio precauzionale adottando,
nell’ambito di piani pluriennali, misure specifiche intese a proteggere e
conservare le risorse acquatiche vive, a garantirne uno sfruttamento
sostenibile e a ridurre al minimo l’impatto delle attività di pesca sugli
ecosistemi marini.  
  
---|---  
  
65

|

In particolare, da un lato, l’articolo 5 di detto regolamento prevede che il
Consiglio adotti in via prioritaria piani pluriennali di ricostituzione per le
attività di pesca che sfruttano gli stock scesi al di sotto del limite
biologico di sicurezza al fine di assicurare la ricostituzione degli stock e
di raggiungere un livello posto entro tali limiti.  
  
---|---  
  
66

|

Dall’altro lato, l’articolo 6 dello stesso regolamento autorizza il Consiglio
ad adottare piani pluriennali di gestione in funzione delle necessità per
mantenere gli stock entro limiti biologici sicuri quando tali limiti sono
raggiunti.  
  
---|---  
  
67

|

Il regolamento n. 1342/2008 s’iscrive in tale contesto giuridico. Adottato sul
fondamento dell’articolo 37 CE, esso prevede un ampio ventaglio di misure di
conservazione specifiche per consentire la gestione sostenibile di determinati
stock di merluzzo bianco.  
  
---|---  
  
68

|

A norma dell’articolo 5 di detto regolamento, l’obiettivo del piano di
ricostituzione che il medesimo regolamento prevede è quello di assicurare lo
sfruttamento sostenibile degli stock di merluzzo bianco sulla base del
rendimento massimo sostenibile, mantenendo un certo tasso di mortalità per
questo tipo di pesca.  
  
---|---  
  
69

|

Allo scopo di conseguire tale obiettivo, gli articoli da 6 a 10 del
regolamento n. 1342/2008 prevedono norme relative al metodo per la fissazione
annuale dei TAC e gli articoli da 11 a 17 dello stesso regolamento norme
concernenti le limitazioni dello sforzo di pesca annuo.  
  
---|---  
  
70

|

In particolare, e ai fini delle presenti cause, l’articolo 9 di detto
regolamento definisce il procedimento speciale per la fissazione dei TAC
quando non possano essere applicate le norme generali per la fissazione dei
TAC di cui agli articoli 7 e 8, a causa della mancanza di informazioni
sufficientemente accurate e rappresentative. D’altra parte, l’articolo 12 del
medesimo regolamento prevede norme dettagliate per la ripartizione dello
sforzo di pesca tra Stati membri.  
  
---|---  
  
71

|

Orbene, come risulta dal considerando 3 del regolamento impugnato, la
valutazione scientifica dei risultati del piano per il merluzzo bianco, svolta
dal comitato scientifico, tecnico ed economico per la pesca, ha messo in
evidenza una serie di problemi connessi alla concezione e al funzionamento del
piano stesso. Detto comitato ha concluso che fosse improbabile che gli
obiettivi del piano in questione potessero essere raggiunti in tempi tali da
consentire di conformarsi alle conclusioni del vertice mondiale sullo sviluppo
sostenibile tenutosi a Johannesburg nel 2002, a meno di non colmare le lacune
rilevate nella concezione del piano, riguardanti, in particolare,
l’applicazione degli articoli 9 e 12 del regolamento n. 1342/2008.  
  
---|---  
  
72

|

Per quanto attiene più in particolare al citato articolo 9, dal considerando 4
del regolamento impugnato si evince che l’applicazione, negli anni tra il 2009
e il 2012, della riduzione automatica del TAC del 25% prevista dal medesimo
articolo ha comportato che, dall’entrata in vigore del piano per il merluzzo
bianco, i TAC per le zone interessate sono stati ridotti in misura
significativa e che ulteriori riduzioni automatiche porterebbero all’effettiva
chiusura delle attività di pesca del merluzzo bianco in tali zone.  
  
---|---  
  
73

|

Per tali motivi, il regolamento impugnato ha sensibilmente riformato il
procedimento speciale per la fissazione annuale dei TAC per gli stock di
merluzzo bianco previsto dall’articolo 9 del regolamento n. 1342/2008,
consentendo, in determinati casi, come indicato al considerando 4 del
regolamento impugnato, una maggiore flessibilità nella determinazione e
nell’attribuzione delle possibilità di pesca al fine di rispecchiare i pareri
scientifici caso per caso. Tale meccanismo si sostituisce alle riduzioni
automatiche dei TAC, inizialmente previste dal regolamento n. 1342/2008 in
caso di mancanza di informazioni sufficientemente precise e rappresentative,
allorché le norme generali di fissazione dei TAC non possono essere applicate.  
  
---|---  
  
74

|

Per quanto riguarda l’articolo 12 del regolamento n. 1342/2008, il
considerando 5 del regolamento impugnato dà parimenti atto di una forte
riduzione dello sforzo di pesca ammissibile negli anni dal 2009 al 2012 nelle
zone considerate. Secondo tale considerando, l’applicazione continuativa delle
riduzioni automatiche annue dello sforzo di pesca non condurrebbe alla
realizzazione degli obiettivi del piano per il merluzzo bianco, ma avrebbe un
impatto socioeconomico significativo sui segmenti della flotta che utilizzano
i principali attrezzi per la cattura del merluzzo bianco, ma che pescano
principalmente specie diverse dal merluzzo bianco.  
  
---|---  
  
75

|

Conseguentemente, le norme relative alle limitazioni dello sforzo di pesca
sono state oggetto di una revisione sostanziale risultante in particolare
dall’introduzione di un procedimento derogatorio rispetto a quello relativo
alla definizione dello sforzo di pesca in mancanza di dati esaustivi, di cui
all’articolo 12, paragrafo 4, del regolamento n. 1342/2008.  
  
---|---  
  
76

|

Occorre sottolineare altresì che l’articolo 9, paragrafo 2, del regolamento n.
1342/2008, sostituito dall’articolo 1, punto 1, del regolamento impugnato,
nonché l’articolo 12, paragrafo 6, del regolamento n. 1342/2008, introdotto
dall’articolo 1, punto 2, lettera b), del regolamento impugnato, conferiscono
al Consiglio un potere decisionale per sospendere l’adeguamento annuale dei
TAC o delle limitazioni dello sforzo di pesca nelle ipotesi rispettivamente
contemplate da tali disposizioni.  
  
---|---  
  
77

|

Orbene, sebbene sia corretto affermare che, come rilevato dal Consiglio al
considerando 8 del regolamento impugnato al fine di giustificare il ricorso
all’articolo 43, paragrafo 3, TFUE come base giuridica di tale regolamento, le
modifiche degli articoli 9 e 12 del regolamento n. 1342/2008 risultanti
dall’articolo 1 del regolamento impugnato non incidono sull’obiettivo del
piano pluriennale di ricostituzione degli stock di merluzzo bianco previsto
dall’articolo 5 del regolamento n. 1342/2008, tale circostanza non è
sufficiente, di per sé sola, per considerare che le modifiche in esame
potessero essere validamente adottate sul fondamento di detta disposizione del
Trattato FUE.  
  
---|---  
  
78

|

Infatti, a tal fine, come rilevato al punto 59 della presente sentenza,
occorre verificare se l’adozione del regolamento impugnato non abbia implicato
una scelta politica riservata al legislatore dell’Unione a causa del carattere
necessario delle modifiche di cui trattasi rispetto al perseguimento degli
obiettivi afferenti alla PCP, circostanza che avrebbe imposto l’adozione di
tale regolamento sul fondamento dell’articolo 43, paragrafo 2, TFUE.  
  
---|---  
  
79

|

Nel caso specifico, le modifiche degli articoli 9 e 12 del regolamento n.
1342/2008, introdotte dal regolamento impugnato e illustrate ai punti da 70 a
76 della presente sentenza, contrariamente a quanto afferma il Consiglio, non
riguardano semplicemente la fissazione e l’attribuzione effettiva delle
possibilità di pesca in circostanze specifiche e su una base annuale, ma sono
intese ad adeguare il meccanismo generale per la fissazione dei TAC e delle
limitazioni dello sforzo di pesca al fine di eliminare le lacune derivanti
dall’applicazione delle precedenti norme di riduzione automatica, che
compromettevano la realizzazione degli obiettivi del piano pluriennale di
ricostituzione degli stock di merluzzo bianco.  
  
---|---  
  
80

|

Pertanto, dette modifiche definiscono il contesto giuridico all’interno del
quale sono stabilite ed attribuite le possibilità di pesca. Esse dipendono
dunque da una scelta politica avente un impatto a lungo termine sul piano
pluriennale di ricostituzione degli stock di merluzzo bianco.  
  
---|---  
  
81

|

Ne consegue che le modifiche di cui è causa configurano disposizioni
necessarie al perseguimento degli obiettivi afferenti alla PCP. L’adozione di
tali modifiche, quindi, avrebbe dovuto svolgersi secondo la procedura
legislativa di cui all’articolo 43, paragrafo 2, TFUE.  
  
---|---  
  
82

|

Alla luce di tutte le considerazioni che precedono, la prima parte del motivo
unico del Parlamento e il primo motivo della Commissione devono essere
accolti.  
  
---|---  
  
83

|

Di conseguenza, il regolamento impugnato deve essere annullato senza che sia
necessario esaminare gli altri motivi dedotti dal Parlamento e dalla
Commissione a sostegno dei rispettivi ricorsi.  
  
---|---  
  
Sulla domanda di mantenimento nel tempo degli effetti del regolamento
impugnato

84

|

Il Consiglio e la Commissione, sostenuti dal Regno di Spagna e dalla
Repubblica francese, chiedono alla Corte di mantenere, nell’ipotesi in cui
questa annulli il regolamento impugnato, gli effetti di quest’ultimo. A tale
riguardo la Commissione precisa che detti effetti dovrebbero essere mantenuti
per un periodo di tempo ragionevole che non può oltrepassare dodici mesi a
partire dal 1o gennaio dell’anno successivo alla data di pronuncia della
presente sentenza.  
  
---|---  
  
85

|

Ai sensi dell’articolo 264, secondo comma, TFUE, la Corte, ove lo reputi
necessario, può precisare gli effetti dell’atto annullato che devono essere
considerati definitivi.  
  
---|---  
  
86

|

In proposito, dalla giurisprudenza della Corte risulta che, in considerazione
di motivi di certezza del diritto, gli effetti di un simile atto possono
essere mantenuti, in particolare, qualora gli effetti immediati del suo
annullamento comporterebbero gravi conseguenze negative per gli interessati e
qualora la legittimità dell’atto impugnato sia contestata non a causa della
sua finalità o del suo contenuto, ma per motivi attinenti all’incompetenza del
suo autore o alla violazione di forme sostanziali. Siffatti motivi includono,
segnatamente, l’errore commesso relativamente alla basa giuridica dell’atto
contestato (v. sentenza Parlamento e Commissione/Consiglio, C‑103/12 e
C‑165/12, EU:C:2014:2400, punto 90 e giurisprudenza ivi citata).  
  
---|---  
  
87

|

Nella fattispecie, si deve rilevare che, ai sensi del suo articolo 2, il
regolamento impugnato è entrato in vigore il giorno successivo a quello della
sua pubblicazione nella Gazzetta ufficiale dell’Unione europea, avvenuta il 21
dicembre 2012.  
  
---|---  
  
88

|

Orbene, dal momento che il regolamento di cui trattasi persegue l’obiettivo di
assicurare la conservazione e lo sfruttamento sostenibile delle risorse della
pesca nell’ambito della PCP, il suo annullamento con effetto immediato sarebbe
atto a comportare gravi conseguenze per la realizzazione di tale politica e
per gli operatori economici interessati.  
  
---|---  
  
89

|

Stanti tali premesse, sussistono rilevanti ragioni di certezza del diritto che
giustificano l’accoglimento da parte della Corte della domanda diretta al
mantenimento degli effetti del regolamento impugnato. Si deve inoltre rilevare
che né il Parlamento né la Commissione hanno contestato la legittimità di tale
regolamento per via della sua finalità o del suo contenuto, cosicché non
esistono, in proposito, ostacoli che possano impedire alla Corte di disporre
detto mantenimento.  
  
---|---  
  
90

|

Occorre pertanto mantenere gli effetti dello stesso regolamento fino
all’entrata in vigore, entro un termine ragionevole che non può oltrepassare
dodici mesi a partire dal 1o gennaio dell’anno successivo alla data di
pronuncia della presente sentenza, di un nuovo regolamento fondato sulla base
giuridica appropriata, vale a dire l’articolo 43, paragrafo 2, TFUE.  
  
---|---  
  
Sulle spese

91

|

Ai sensi dell’articolo 138, paragrafo 1, del regolamento di procedura della
Corte, la parte soccombente è condannata alle spese se ne è stata fatta
domanda. Poiché il Consiglio è rimasto soccombente, occorre condannarlo alle
spese, conformemente alla domanda del Parlamento e della Commissione.
Conformemente all’articolo 140, paragrafo 1, del suddetto regolamento, il
Regno di Spagna, la Repubblica francese e la Repubblica di Polonia, che sono
intervenuti nella causa, sopporteranno le proprie spese.  
  
---|---  
|

Per questi motivi, la Corte (Grande Sezione) dichiara e statuisce:  
  
---|---  
|  |

1)

|

Il regolamento (UE) n. 1243/2012 del Consiglio, del 19 dicembre 2012, recante
modifica del regolamento (CE) n. 1342/2008 che istituisce un piano a lungo
termine per gli stock di merluzzo bianco e le attività di pesca che sfruttano
tali stock, è annullato.  
  
---|---  
|  |

2)

|

Gli effetti del regolamento n. 1243/2012 sono mantenuti fino all’entrata in
vigore, entro un termine ragionevole che non può superare dodici mesi a
partire dal 1o gennaio dell’anno successivo alla data della pronuncia della
presente sentenza, di un nuovo regolamento fondato sulla base giuridica
appropriata, ossia l’articolo 43, paragrafo 2, TFUE.  
  
---|---  
|  |

3)

|

Il Consiglio dell’Unione europea è condannato alle spese.  
  
---|---  
|  |

4)

|

Il Regno di Spagna, la Repubblica francese e la Repubblica di Polonia
sopportano le proprie spese.  
  
---|---  
|

Firme  
  
---|---  
  
* * *

( * ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

