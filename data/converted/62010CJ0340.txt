

SENTENZA DELLA CORTE (Quarta Sezione)

15 marzo 2012 ( *1 )

«Inadempimento di uno Stato — Direttiva 92/43/CEE — Articoli 4, paragrafo 1, e
12, paragrafo 1 — Mancata iscrizione, entro il termine previsto, del sito di
importanza comunitaria del lago di Paralimni — Regime di tutela della specie
Natrix natrix cypriaca (Natrice o Biscia dal collare di Cipro)»

Nella causa C-340/10,

avente ad oggetto il ricorso per inadempimento, ai sensi dell’articolo 258
TFUE, proposto il 7 luglio 2010,

Commissione europea, rappresentata da G. Zavvos e D. Recchia, in qualità di
agenti, con domicilio eletto in Lussemburgo,

ricorrente,

contro

Repubblica di Cipro, rappresentata da K. Lykourgos e M. Chatzigeorgiou, in
qualità di agenti,

convenuta,

LA CORTE (Quarta Sezione),

composta dal sig. J.-C. Bonichot, presidente di sezione, dalla sig.ra A.
Prechal, dai sigg. K. Schiemann, L. Bay Larsen (relatore) e dalla sig.ra C.
Toader, giudici,

avvocato generale: sig.ra J. Kokott

cancelliere: sig. A. Calot Escobar

vista la fase scritta del procedimento,

vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

Col proprio ricorso, la Commissione europea chiede alla Corte di dichiarare
che:

|

—

|

non avendo iscritto il sito del lago di Paralimni nell’elenco nazionale dei
siti di importanza comunitaria proposti (in prosieguo: i «SICp»),  
  
---|---  
  
—

|

avendo tollerato attività che compromettono seriamente le caratteristiche
ecologiche del lago di Paralimni e non avendo adottato le misure di tutela
necessarie per mantenere la popolazione della specie Natrix natrix cypriaca
(Natrice o Biscia dal collare di Cipro), che costituisce l’interesse ecologico
di tale lago e della diga di Xyliatos, e  
  
---|---  
  
—

|

non avendo adottato le misure necessarie per istituire e applicare un regime
di rigorosa tutela di detta specie,  
  
---|---  
  
la Repubblica di Cipro è venuta meno agli obblighi ad essa incombenti in
forza, rispettivamente, dell’articolo 4, paragrafo 1, della direttiva
92/43/CEE del Consiglio, del 21 maggio 1992, relativa alla conservazione degli
habitat naturali e seminaturali e della flora e della fauna selvatiche (GU L
206, pag. 7), come modificata dalla direttiva 2006/105/CE del Consiglio, del
20 novembre 2006 (GU L 363, pag. 368; in prosieguo: la «direttiva “habitat”»),
della direttiva «habitat» come interpretata dalle sentenze del 13 gennaio
2005, Dragaggi e a., C-117/03 (Racc. pag. I-167), e del 14 settembre 2006,
Bund Naturschutz in Bayern e a., C-244/05 (Racc. pag. I-8445), nonché
dell’articolo 12, paragrafo 1, di tale direttiva.  
  
Contesto normativo

2

|

A norma dell’articolo 3, paragrafo 1, primo comma, della direttiva «habitat»,
«è costituita una rete ecologica europea coerente di zone speciali di
conservazione, denominata “Natura 2000”. Questa rete, formata dai siti in cui
si trovano tipi di habitat naturali elencati nell’allegato I e habitat delle
specie di cui all’allegato II, deve garantire il mantenimento ovvero,
all’occorrenza, il ripristino, in uno stato di conservazione soddisfacente,
dei tipi di habitat naturali e degli habitat delle specie interessati nella
loro area di ripartizione naturale».  
  
---|---  
  
3

|

L’articolo 4, paragrafi 1 e 2, della direttiva «habitat» così dispone:

«1. In base ai criteri di cui all’allegato III (fase 1) e alle informazioni
scientifiche pertinenti, ogni Stato membro propone un elenco di siti,
indicante quali tipi di habitat naturali di cui all’allegato I e quali specie
locali di cui all’allegato II si riscontrano in detti siti. Per le specie
animali che occupano ampi territori, tali siti corrispondono ai luoghi,
all’interno dell’area di ripartizione naturale di tali specie, che presentano
gli elementi fisici o biologici essenziali alla loro vita o riproduzione. Per
le specie acquatiche che occupano ampi territori, tali siti vengono proposti
solo se è possibile individuare chiaramente una zona che presenta gli elementi
fisici e biologici essenziali alla loro vita o riproduzione. (...)

L’elenco viene trasmesso alla Commissione entro il triennio successivo alla
notifica della presente direttiva, contemporaneamente alle informazioni su
ogni sito. (...)

2\. Sulla base dei criteri di cui all’allegato III (fase 2) (...), la
Commissione elabora, d’accordo con ognuno degli Stati membri, un progetto di
elenco di siti d’importanza comunitaria, sulla base degli elenchi degli Stati
membri, in cui sono evidenziati i siti in cui si riscontrano uno o più tipi di
habitat naturali prioritari o una o più specie prioritarie.

(...)

L’elenco dei siti selezionati come siti di importanza comunitaria in cui sono
evidenziati i siti in cui si riscontrano uno o più tipi di habitat naturali
prioritari o una o più specie prioritarie è fissato dalla Commissione secondo
la procedura di cui all’articolo 21».  
  
---|---  
  
4

|

L’articolo 5 di tale direttiva prevede quanto segue:

«1. In casi eccezionali in cui la Commissione constata l’assenza da un elenco
nazionale di cui all’articolo 4, paragrafo 1, di un sito in cui si riscontrano
uno o più tipi di habitat naturali prioritari o una o più specie prioritarie,
che, in base a informazioni scientifiche pertinenti e attendibili, le sembra
indispensabile per il mantenimento di detto tipo di habitat naturale
prioritario o per la sopravvivenza di detta specie prioritaria, è avviata una
procedura di concertazione bilaterale tra detto Stato membro e la Commissione
per raffrontare i dati scientifici utilizzati da ambo le parti.

2\. Se al termine di un periodo di concertazione non superiore a sei mesi la
controversia non è stata risolta, la Commissione trasmette al Consiglio una
proposta relativa alla scelta del sito in causa quale sito di importanza
comunitaria.

3\. Il Consiglio, deliberando all’unanimità, decide entro un termine di tre
mesi a decorrere dal momento in cui è stato adito.

4\. Durante il periodo di concertazione ed in attesa di una decisione del
Consiglio, il sito in causa è soggetto alle disposizioni dell’articolo 6,
paragrafo 2».  
  
---|---  
  
5

|

L’articolo 12, paragrafo 1, della direttiva «habitat» è formulato come segue:

«Gli Stati membri adottano i provvedimenti necessari atti ad istituire un
regime di rigorosa tutela delle specie animali di cui all’allegato IV, lettera
a), nella loro area di ripartizione naturale, con il divieto di:

|

a)

|

qualsiasi forma di cattura o uccisione deliberata di esemplari di tali specie
nell’ambiente naturale;  
  
---|---  
  
b)

|

perturbare deliberatamente tali specie, segnatamente durante il periodo di
riproduzione, di allevamento, di ibernazione e di migrazione;  
  
---|---  
  
c)

|

distruggere o raccogliere deliberatamente le uova nell’ambiente naturale;  
  
---|---  
  
d)

|

deterioramento o distruzione dei siti di riproduzione o delle aree di riposo».  
  
---|---  
  
6

|

La Natrice o Biscia dal collare di Cipro è una specie prioritaria che figura
nell’allegato II e nell’allegato IV, lettera a), della direttiva «habitat».  
  
---|---  
  
Fatti e fase precontenziosa del procedimento

7

|

Il 16 maggio 2006 la Commissione ha ricevuto dalla federazione delle
organizzazioni ambientaliste ed ecologiste di Cipro una denuncia relativa
all’insufficiente tutela della Natrice o Biscia dal collare. Secondo tale
denuncia, la Repubblica di Cipro avrebbe ingiustamente omesso, in particolare,
di iscrivere il sito del lago di Paralimni nell’elenco nazionale dei SICp.  
  
---|---  
  
8

|

La Commissione, tenuto conto delle informazioni a sua disposizione, ha inviato
alla Repubblica di Cipro, il 23 marzo 2007, una lettera di diffida, con la
quale richiamava l’attenzione di quest’ultima sull’insufficiente tutela di
detta specie, a causa dell’assenza nell’elenco nazionale dei SICp del sito del
lago di Paralimni e della mancata protezione di tale sito nonché della diga di
Xyliatos.  
  
---|---  
  
9

|

Con lettera del 18 maggio 2007, la Repubblica di Cipro ha risposto alla
lettera di diffida, rilevando che l’autorità competente aveva intavolato
discussioni con le parti interessate al fine di giungere, entro la fine del
2007, ad una proposta comunemente accolta di integrazione del sito del lago di
Paralimni nell’elenco nazionale dei SICp. Detto Stato membro ha altresì
elencato le differenti misure adottate per rafforzare la tutela di questo sito
e della diga di Xyliatos. Infine, esso ha sostenuto che l’invio della lettera
di diffida appariva prematuro e illecito, poiché la Commissione avrebbe dovuto
seguire la procedura di cui all’articolo 5 della direttiva «habitat» e non il
procedimento per inadempimento previsto all’articolo 258 TFUE.  
  
---|---  
  
10

|

Con lettera del 6 giugno 2008, la Commissione ha emesso un parere motivato in
cui concludeva che la Repubblica di Cipro, non avendo adottato le disposizioni
legislative, regolamentari e amministrative necessarie per conformarsi alla
direttiva «habitat», era venuta meno agli obblighi ad essa incombenti in forza
di detta direttiva. La Commissione ha pertanto invitato la Repubblica di Cipro
ad adottare i provvedimenti necessari a conformarsi al citato parere motivato
entro un termine di due mesi decorrenti dalla notifica dello stesso.  
  
---|---  
  
11

|

Con lettera del 21 novembre 2008, la Repubblica di Cipro ha risposto a detto
parere motivato indicando i provvedimenti che erano stati adottati per la
protezione della Natrice o Biscia dal collare e sottolineando i progressi
realizzati riguardo all’integrazione del sito del lago di Paralimni
nell’elenco nazionale dei SICp.  
  
---|---  
  
12

|

Con lettera del 18 dicembre 2009, la Commissione ha richiamato, in
particolare, le denunce relative allo sviluppo edilizio nella parte nord del
sito del lago di Paralimni.  
  
---|---  
  
13

|

Con lettera del 23 dicembre 2009, la Repubblica di Cipro ha informato la
Commissione che detto sito era stato ufficialmente integrato nell’elenco
nazionale dei SICp il 24 novembre 2009. Tale Stato membro, tuttavia, non ha
aggiunto a questo elenco l’estremità nord del lago di Paralimni.  
  
---|---  
  
14

|

Successivamente, la Repubblica di Cipro ha respinto le denunce addotte dalla
Commissione e relative allo sviluppo edilizio della parte nord di detto lago.  
  
---|---  
  
Sul ricorso

Sull’assenza nell’elenco nazionale dei SICp del sito del lago di Paralimni

Argomenti delle parti

15

|

La Commissione considera che la Repubblica di Cipro, non avendo iscritto il
sito del lago di Paralimni nell’elenco nazionale dei SICp prima della scadenza
del termine fissato nel parere motivato, è venuta meno agli obblighi ad essa
incombenti in forza dell’articolo 4, paragrafo 1, della direttiva «habitat».  
  
---|---  
  
16

|

Per quanto concerne l’articolo 5, paragrafo 1, della direttiva «habitat», di
cui la Repubblica di Cipro, in fase precontenziosa, ha chiesto l’applicazione
poiché la Commissione aveva accertato l’assenza nell’elenco nazionale dei SICp
di un sito che risultava indispensabile alla sopravvivenza della Natrice o
Biscia dal collare, la Commissione fa valere che detta disposizione presuppone
l’esistenza di un disaccordo scientifico tra essa stessa e lo Stato membro
interessato, che, in questo caso, non sussiste. Nella fattispecie, le
informazioni utilizzate da ambo le parti coinciderebbero e non sarebbero
contestate. La Repubblica di Cipro, nelle sue lettere del 12 agosto e del 21
novembre 2008, si sarebbe impegnata ad integrare il sito del lago di Paralimni
nell’elenco nazionale dei SICp. Di conseguenza, non si porrebbe la questione
di un disaccordo scientifico e di un confronto dei dati.  
  
---|---  
  
17

|

In subordine, la Commissione sostiene che esistono indicazioni serie secondo
cui i confini del sito che le sono stati infine comunicati in relazione alla
designazione del SICp, non includendo l’importante zona situata all’estremità
nord del lago di Paralimni, che è stata trasformata in zona edificabile nel
2009, non sono soddisfacenti ai fini della tutela e della conservazione della
Natrice o Biscia dal collare di Cipro, e che, pertanto, l’infrazione persiste.  
  
---|---  
  
18

|

La Repubblica di Cipro osserva di non aver mai contestato il fatto che il sito
del lago di Paralimni dovesse costituire un SICp. Essa, tuttavia, sostiene che
il tracciato della zona attuale come SICp è sufficiente ai fini della
protezione e della conservazione della specie di cui trattasi. Quest’ultima si
troverebbe solamente nelle parti sud ed est del SICp. Peraltro, lo studio
realizzato dall’esperta austriaca, cui fa riferimento la Commissione, non
conterrebbe indicazioni chiare circa la delimitazione del SICp che essa
ritiene necessaria per una tutela sufficiente della Natrice o Biscia dal
collare di Cipro.  
  
---|---  
  
19

|

Poiché la Repubblica di Cipro, dati scientifici a sostegno, fa valere che la
delimitazione del SICp è sufficiente per la preservazione della Natrice o
Biscia dal collare e dei suoi habitat, il che è messo in discussione dalla
Commissione, sussisterebbe un disaccordo scientifico sulla valutazione di dati
scientifici. Questo disaccordo avrebbe giustificato l’attuazione della
procedura di concertazione bilaterale prevista all’articolo 5 della direttiva
«habitat».  
  
---|---  
  
Giudizio della Corte

20

|

Per quanto riguarda l’oggetto del ricorso, occorre ricordare che la Corte può
in qualsiasi momento, conformemente all’articolo 92, paragrafo 2, del suo
regolamento di procedura, rilevare d’ufficio l’irricevibilità per motivi di
ordine pubblico.  
  
---|---  
  
21

|

Secondo giurisprudenza costante, il procedimento precontenzioso ha lo scopo di
offrire allo Stato membro interessato l’opportunità, da un lato, di
conformarsi agli obblighi ad esso incombenti in forza del diritto dell’Unione
e, dall’altro, di sviluppare un’utile difesa contro gli addebiti formulati
dalla Commissione. L’oggetto di un ricorso proposto ai sensi dell’articolo 258
TFUE è determinato, conseguentemente, dal procedimento precontenzioso previsto
dal medesimo articolo. Pertanto, l’atto introduttivo del ricorso non può
essere basato su addebiti diversi da quelli formulati durante il procedimento
precontenzioso (v., segnatamente, sentenza del 10 maggio 2001,
Commissione/Paesi Bassi, C-152/98, Racc. pag. I-3463, punto 23).  
  
---|---  
  
22

|

Nella fattispecie, va rilevato che dagli atti non risulta che, in fase
precontenziosa, vuoi all’atto della diffida, vuoi a quello del parere
motivato, la questione della delimitazione del sito del lago di Paralimni sia
stata affrontata dalle parti, né che la Commissione abbia fatto valere un
qualsiasi argomento riguardante specificamente la parte nord di tale sito.
Quanto all’assenza, nell’elenco nazionale dei SICp, del sito del lago di
Paralimni, la Commissione si è limitata a richiedere l’inclusione di questo
sito, individuato in termini generici e senza alcuna indicazione circa la sua
delimitazione, nell’elenco nazionale dei SICp e la Repubblica di Cipro si è
impegnata ad integrare quest’ultimo in tale elenco, cosa che ha fatto, del
resto, dopo più di diciassette mesi dall’emissione del parere motivato.  
  
---|---  
  
23

|

Poiché la procedura precontenziosa non riguardava in alcun modo la
delimitazione del sito del lago di Paralimni, né, in particolare, la questione
dell’inclusione in esso della parte nord del sito, il ricorso è irricevibile
nella parte relativa a quest’ultimo profilo.  
  
---|---  
  
24

|

Per quanto concerne l’addebito relativo alla mancata iscrizione del sito del
lago di Paralimni nell’elenco nazionale dei SICp, la Corte rileva che non è
mai stato contestato il fatto che, in linea generale, detto sito avrebbe
dovuto essere integrato in questo elenco.  
  
---|---  
  
25

|

Di conseguenza, occorre in primo luogo constatare che le condizioni per
l’applicazione dell’articolo 5 della direttiva «habitat» non sussistevano per
nessuno dei due addebiti citati.  
  
---|---  
  
26

|

In secondo luogo, quanto all’addebito relativo alla mancata iscrizione del
sito del lago di Paralimni nell’elenco nazionale SICp, è pacifico che esso non
era ancora stato integrato in detto elenco prima della scadenza del termine
fissato nel parere motivato.  
  
---|---  
  
27

|

Orbene, poiché la sussistenza di un inadempimento deve essere valutata alla
luce della situazione esistente nello Stato membro interessato alla scadenza
del termine stabilito nel parere motivato e la Corte non può tenere conto dei
mutamenti successivamente intervenuti (v., segnatamente, sentenze dell’11
gennaio 2007, Commissione/Irlanda, C-183/05, Racc. pag. I-137, punto 17, e
dell’11 novembre 2010, Commissione/Italia, C-164/09, punto 19), è giocoforza
constatare che il ricorso della Commissione è fondato nella parte relativa a
detto addebito.  
  
---|---  
  
Sulla tolleranza di attività che degradano o distruggono l’habitat della
specie di cui trattasi

Sulla ricevibilità

– Argomenti delle parti

28

|

La Repubblica di Cipro fa valere che né la lettera di diffida né il parere
motivato menzionano la presenza di un poligono di tiro in funzione e di lavori
di scavo. Pertanto, la Commissione, nel proprio ricorso, facendo riferimento
al poligono di tiro e a lavori di scavo in quanto attività che degradano o
distruggono l’habitat della specie di cui trattasi, avrebbe esteso l’oggetto
della controversia.  
  
---|---  
  
29

|

La Repubblica di Cipro sostiene che, non avendo avuto la possibilità di
formulare osservazioni in risposta a detti argomenti, essi non possono essere
presi in considerazione dalla Corte nell’esame degli addebiti della
Commissione. Infatti, l’oggetto della controversia potrebbe estendersi a fatti
successivi al parere motivato solo se tali fatti hanno la medesima natura di
quelli considerati in detto parere e se costituiscono uno stesso
comportamento, circostanza che non si verificherebbe nella fattispecie in
esame.  
  
---|---  
  
30

|

Per quanto concerne lo sviluppo residenziale della «parte nord del lago», il
parere motivato non avrebbe identificato con precisione gli argomenti
formulati più in generale nella lettera di diffida. In concreto, lo sviluppo
residenziale nell’area interessata sarebbe stato menzionato per la prima volta
nella lettera della Commissione del 18 dicembre 2009. Né la lettera di diffida
né il parere motivato farebbero riferimento alla «parte nord del lago».  
  
---|---  
  
31

|

Di conseguenza, la Repubblica di Cipro ritiene che gli argomenti della
Commissione relativi alla presenza di un poligono di tiro in funzione, ai
lavori di scavo e allo sviluppo residenziale nella parte nord del lago di
Paralimni debbano essere dichiarati irricevibili.  
  
---|---  
  
32

|

La Commissione osserva che sia nella sua lettera di diffida sia nel suo parere
motivato essa denuncia il comportamento della Repubblica di Cipro, la quale
tollera attività atte a compromettere seriamente le caratteristiche ecologiche
di detto lago, nonché il fatto che quest’ultima non abbia adottato le misure
di tutela necessarie per mantenere la popolazione della Natrice o Biscia dal
collare in violazione del diritto dell’Unione. In questo ambito, e a sostegno
di tale addebito, la Commissione menziona, nello specifico, il pompaggio
eccessivo di acqua, lo sviluppo edilizio e le gare di motocross.  
  
---|---  
  
33

|

Quand’anche si ammettesse che l’utilizzo del poligono di tiro e i lavori di
scavo costituiscano fatti successivi al parere motivato, la Commissione rileva
che l’oggetto della controversia può estendersi ai fatti avvenuti
successivamente a tale parere se essi hanno la medesima natura di quelli
considerati in detto parere e costituiscono uno stesso comportamento. Orbene,
i fatti di cui trattasi avrebbero la medesima natura di quelli considerati nel
parere motivato e costituirebbero uno stesso comportamento.  
  
---|---  
  
34

|

Quanto all’asserita mancanza di precisione nella formulazione degli argomenti
concernenti lo sviluppo edilizio, la Commissione osserva che essa ha definito
il concetto generale come sviluppo edilizio «accanto al lago, ma anche
all’interno dei suoi confini». Tale precisazione comprenderebbe manifestamente
anche la parte nord del lago, dato che quest’ultima si troverebbe «all’interno
dei confini» del lago. In ogni caso, la Commissione non avrebbe avuto alcuna
possibilità effettiva, nella sua lettera di diffida o nel suo parere motivato,
di trattare il problema dello sviluppo edilizio recente riguardante la parte
nord del lago, in quanto la Repubblica di Cipro avrebbe incluso tale zona nel
piano urbanistico solo nel mese di marzo del 2009, vale a dire ben oltre la
scadenza del termine di risposta al parere motivato.  
  
---|---  
  
– Giudizio della Corte

35

|

Quanto ai lavori di scavo, è giocoforza rilevare che essi rientrano nel novero
dei fatti contestati dalla Commissione alla Repubblica di Cipro nella sua
lettera di diffida e nel suo parere motivato.  
  
---|---  
  
36

|

Di conseguenza, l’argomento relativo al fatto che sono stati tollerati dei
lavori di scavo è ricevibile.  
  
---|---  
  
37

|

Per quanto concerne la presenza del poligono di tiro, va sottolineato che,
come riconosciuto dalla stessa Commissione, questo fatto non è stato
menzionato nel corso della fase precontenziosa del procedimento. Orbene,
benché anche i fatti intervenuti successivamente al parere motivato, ma che
hanno la medesima natura di quelli considerati in tale parere e costituiscono
uno stesso comportamento, possano essere presi in considerazione nell’ambito
di un ricorso per inadempimento (v., in tal senso, sentenze del 22 marzo 1983,
Commissione/Francia, 42/82, Racc. pag. 1013, punto 20, e del 4 febbraio 1988,
Commissione/Italia, 113/86, Racc. pag. 607, punto 11), non è questa la
situazione che si verifica per quanto riguarda il rapporto tra, da un lato, la
presenza di un poligono di tiro in funzione e, dall’altro, il pompaggio
d’acqua, lo sviluppo edilizio, i lavori di scavo o l’organizzazione di gare di
motocross.  
  
---|---  
  
38

|

Di conseguenza, l’argomento relativo alla presenza del poligono di tiro non è
ricevibile.  
  
---|---  
  
39

|

Quanto all’argomento concernente lo sviluppo residenziale della parte nord del
lago di Paralimni e i suoi effetti in questa zona, occorre constatare che
anch’esso è irricevibile, tenuto conto di quanto sottolineato al punto 23
della presente sentenza e del fatto che tale argomento non è stato comunque
formulato dalla Commissione né nella sua lettera di diffida né nel suo parere
motivato.  
  
---|---  
  
Nel merito

– Argomenti delle parti

40

|

La Commissione ritiene che la giurisprudenza della Corte, che riconosce la
necessità di tutelare i SICp e di preservare gli obiettivi della direttiva
«habitat», in particolare per quanto riguarda la costituzione di una rete
ecologica europea coerente, si applichi altresì ai siti che soddisfano i
criteri ecologici necessari per comparire nell’elenco dei SICp.  
  
---|---  
  
41

|

La Commissione precisa che la Repubblica di Cipro tollera il pompaggio
eccessivo e illegale di acqua, che è all’origine, segnatamente, di una
distruzione dell’habitat della specie di cui trattasi o della scomparsa delle
sue caratteristiche rappresentative. Per di più, lo sviluppo edilizio nel sito
in esame ridurrebbe la superficie di tale habitat e avrebbe, pertanto,
ripercussioni assai negative sulla conservazione del sito e della specie
considerata. Inoltre, l’organizzazione di gare di motocross sarebbe
particolarmente nociva per la Natrice o Biscia dal collare di Cipro a causa
del continuo disturbo arrecato e costituirebbe una fonte di pericolo,
comportando il ferimento, se non addirittura la morte, degli animali.  
  
---|---  
  
42

|

Quanto al prelievo d’acqua nell’area in cui la Natrice o Biscia dal collare ha
il suo habitat, la Repubblica di Cipro rileva che esso è attualmente cessato e
che, di conseguenza, non sono più giustificate le preoccupazioni relative ad
un abbassamento del livello dell’acqua nell’habitat di questa specie e alla
distruzione di tale habitat a causa del pompaggio. Riguardo alla costruzione
di complessi residenziali «accanto al lago», lo Stato membro convenuto
sottolinea che non esiste alcun sviluppo edilizio all’interno del SICp di cui
trattasi e che lo sviluppo edilizio nei dintorni di questo sito non riduce
l’habitat della Natrice o Biscia dal collare di Cipro e non avrà conseguenze
pregiudizievoli, contrariamente a quanto afferma la Commissione. Per quanto
concerne l’utilizzo di una pista di motocross, la Repubblica di Cipro osserva
che esso è cessato e che la pista, da parte sua, è stata demolita.  
  
---|---  
  
– Giudizio della Corte

43

|

Occorre ricordare che, per quanto riguarda i siti atti ad essere individuati
quali siti di importanza comunitaria, compresi negli elenchi nazionali
trasmessi alla Commissione, e, segnatamente, i siti ospitanti tipi di habitat
naturali prioritari o specie prioritarie, gli Stati membri sono tenuti, in
forza della direttiva «habitat», ad adottare misure di tutela idonee, con
riguardo all’obiettivo di conservazione contemplato da tale direttiva, a
salvaguardare il pertinente interesse ecologico rivestito da detti siti a
livello nazionale (v. sentenza Dragaggi e a., cit., punto 30).  
  
---|---  
  
44

|

Il regime di una protezione appropriata applicabile ai siti che figurano in un
elenco nazionale trasmesso alla Commissione, in forza dell’articolo 4,
paragrafo 1, della direttiva «habitat», richiede che gli Stati membri non
autorizzino interventi che rischiano di compromettere seriamente le
caratteristiche ecologiche di questi siti. Tale ipotesi ricorre in particolare
allorché un intervento rischia o di ridurre in maniera considerevole la
superficie del sito o di comportare la scomparsa di specie prioritarie
presenti nel sito, o infine, di avere come risultato la distruzione del sito o
l’annientamento delle sue caratteristiche rappresentative (v. sentenza Bund
Naturschutz in Bayern e a., cit., punti 46 e 47).  
  
---|---  
  
45

|

Infatti, in caso contrario, il processo decisionale a livello dell’Unione
europea, che è non solo basato sull’integrità dei siti quali notificati dagli
Stati membri, ma che è anche caratterizzato da comparazioni ecologiche tra i
vari siti proposti dagli Stati membri, rischierebbe di essere falsato e la
Commissione non sarebbe più in grado di svolgere i suoi compiti nel settore
considerato, ossia, in particolare, di predisporre l’elenco dei siti
selezionati come siti di importanza comunitaria ai fini della costituzione di
una rete ecologica europea coerente di zone speciali di conservazione (v.
sentenza Bund Naturschutz in Bayern e a., cit., punti 41 e 42).  
  
---|---  
  
46

|

Quanto sopra considerato, comunque, vale altresì, mutatis mutandis, per i siti
rispetto ai quali lo Stato membro interessato non contesta il fatto che essi
soddisfano i criteri ecologici previsti all’articolo 4, paragrafo 1, della
direttiva «habitat», e che, pertanto, sarebbero dovuti comparire nell’elenco
nazionale dei SICp trasmesso alla Commissione.  
  
---|---  
  
47

|

Infatti, non è ammissibile, in forza della direttiva «habitat» e degli
obiettivi da essa perseguiti, che un sito come quello di cui trattasi nel caso
di specie, rispetto al quale lo Stato membro interessato non contesta il fatto
che esso debba essere iscritto in detto elenco, non goda di alcuna protezione.  
  
---|---  
  
48

|

Quanto ai comportamenti addebitati dalla Commissione alla Repubblica di Cipro,
e che, a suo parere, sono all’origine di una distruzione dell’habitat della
Natrice o Biscia dal collare nel sito del lago di Paralimni e mettono a
repentaglio, nello stesso sito, il mantenimento della popolazione di questa
specie, è pacifico che l’organizzazione di gare di motocross nel sito di cui
trattasi, che, secondo quanto sostiene lo Stato membro convenuto, sarebbe
cessata successivamente alla scadenza del termine fissato nel parere motivato,
costituisce un comportamento atto a compromettere seriamente le
caratteristiche ecologiche di tale sito.  
  
---|---  
  
49

|

Su questo punto, l’addebito, pertanto, è fondato.  
  
---|---  
  
50

|

Riguardo al pompaggio eccessivo di acqua nel sito di cui trattasi, dagli atti
emerge che esso non era ancora cessato alla scadenza del termine di due mesi
fissato nel parere motivato. Orbene, nella fattispecie, risulta che questo
tipo di operazione può avere conseguenze negative considerevoli sull’habitat
della Natrice o Biscia dal collare e sulla conservazione di tale specie, in
particolare durante i periodi di siccità.  
  
---|---  
  
51

|

Di conseguenza, l’addebito deve essere accolto anche su questo punto.  
  
---|---  
  
52

|

Quanto allo sviluppo edilizio in aree diverse da quelle situate nella parte
nord del SICp di cui trattasi, che sarebbe all’origine di una riduzione della
superficie dell’habitat della specie in esame e che viene contestato dalla
Commissione alla Repubblica di Cipro, quest’ultima riconosce che uno sviluppo
siffatto è avvenuto intorno al SICp, ma non all’interno di esso, e nega gli
effetti pregiudizievoli fatti valere dalla Commissione.  
  
---|---  
  
53

|

A tal riguardo va ricordato che, conformemente alla costante giurisprudenza,
nell’ambito di un procedimento per inadempimento, spetta alla Commissione
provare la sussistenza dell’asserito inadempimento e fornire alla Corte gli
elementi necessari alla verifica, da parte di quest’ultima, dell’esistenza di
tale inadempimento, senza che la Commissione possa basarsi su una presunzione
qualunque (v., in particolare, sentenze Commissione/Irlanda, cit., punto 39, e
del 22 settembre 2011, Commissione/Spagna, C-90/10, punto 25).  
  
---|---  
  
54

|

Orbene, in mancanza di qualunque elemento di prova relativo alle conseguenze
di detto sviluppo edilizio sulla superficie dell’habitat della Natrice o
Biscia dal collare di Cipro nella parte del SICp di cui trattasi, un argomento
siffatto, al pari dell’argomento connesso concernente la tolleranza dei lavori
di scavo, non può comunque essere ritenuto fondato.  
  
---|---  
  
55

|

Pertanto, fatto salvo quanto constatato al punto 54 della presente sentenza,
deve essere accolto l’addebito secondo cui la direttiva «habitat» è stata
violata perché sono state tollerate attività che degradano e distruggono
l’habitat della specie considerata per quanto riguarda il sito del lago di
Paralimni.  
  
---|---  
  
Sulla mancata adozione e sulla mancata applicazione di un regime di rigorosa
tutela della Natrice o Biscia dal collare di Cipro

Argomenti delle parti

56

|

La Commissione considera che la Repubblica di Cipro, avendo tollerato le
attività summenzionate quali, segnatamente, il pompaggio eccessivo di acqua
nonché l’organizzazione di gare di motocross, e non avendo applicato misure di
salvaguardia, è venuta meno agli obblighi ad essa incombenti in forza
dell’articolo 12, paragrafo 1, della direttiva «habitat». Infatti, in
conseguenza di dette attività, la superficie dell’habitat della Natrice o
Biscia dal collare di Cipro e la popolazione di tale specie sarebbero
diminuite nel sito del lago di Paralimni.  
  
---|---  
  
57

|

La Commissione ritiene che i progetti immobiliari su detto sito abbiano gravi
conseguenze dovute ai lavori di sterro e al materiale di riporto che
deteriorano l’habitat della specie medesima. Il frazionamento della parte nord
del lago di Paralimni violerebbe altresì l’articolo 12, paragrafo 1, lettere
a) e b), della direttiva «habitat».  
  
---|---  
  
58

|

Tranne per quanto riguarda l’illegittimo utilizzo del circuito di gara, la
Repubblica di Cipro afferma di aver adottato le misure necessarie per
applicare un sistema di rigorosa tutela della Natrice o Biscia dal collare, e
quindi di non aver violato gli obblighi ad essa incombenti in forza
dell’articolo 12, paragrafo 1, della direttiva «habitat».  
  
---|---  
  
Giudizio della Corte

59

|

Va ricordato che l’articolo 12, paragrafo 1, della direttiva «habitat» impone
agli Stati membri l’adozione delle misure necessarie per istituire un regime
di rigorosa tutela delle specie animali di cui all’allegato IV, lettera a),
della medesima direttiva, nella loro area di ripartizione naturale, che vieta
qualsiasi forma di cattura o uccisione deliberata di esemplari di tali specie
nell’ambiente naturale, la perturbazione deliberata di dette specie,
segnatamente durante il periodo di riproduzione, di allevamento, di
ibernazione e di migrazione, la distruzione o la raccolta deliberate delle
uova nell’ambiente naturale nonché il deterioramento o la distruzione dei siti
di riproduzione o delle aree di riposo.  
  
---|---  
  
60

|

La trasposizione della disposizione citata impone agli Stati membri non solo
l’adozione di un contesto normativo completo, bensì anche l’attuazione di
misure di tutela concrete e specifiche in tal senso (sentenza
Commissione/Irlanda, cit., punto 29).  
  
---|---  
  
61

|

Parimenti, il sistema di tutela rigorosa presuppone l’adozione di misure
coerenti e coordinate di carattere preventivo (sentenze del 16 marzo 2006,
Commissione/Grecia, C-518/04, punto 16, e Commissione/Irlanda, cit., punto
30).  
  
---|---  
  
62

|

Un siffatto sistema di tutela rigorosa deve pertanto consentire di evitare
effettivamente qualsiasi forma di cattura o di uccisione deliberata di
esemplari delle specie animali di cui all’allegato IV, lettera a), della
direttiva «habitat» nell’ambiente naturale, la perturbazione deliberata di
queste specie, segnatamente durante il periodo di riproduzione, di
allevamento, di ibernazione e di migrazione, la distruzione o la raccolta
deliberate delle uova nell’ambiente naturale nonché il deterioramento o la
distruzione dei siti di riproduzione o delle aree di riposo di dette specie
(v., in tal senso, sentenza del 9 giugno 2011, Commissione/Francia, C-383/09,
Racc. pag. I-4869).  
  
---|---  
  
63

|

Nella fattispecie, lo Stato membro convenuto riconosce di aver violato
l’articolo 12, paragrafo 1, della direttiva «habitat» avendo tollerato
l’organizzazione di gare di motocross.  
  
---|---  
  
64

|

Quanto al pompaggio eccessivo di acqua, alla luce del punto 50 della sentenza
in esame e del fatto che la presenza della Natrice o Biscia dal collare di
Cipro nel sito del lago di Paralimni era notoria, è giocoforza constatare che
esso costituisce comunque una perturbazione deliberata ai sensi dell’articolo
12, paragrafo 1, della direttiva «habitat».  
  
---|---  
  
65

|

Per quanto concerne l’argomento relativo alle conseguenze pregiudizievoli per
la Natrice o Biscia dal collare di Cipro connesse allo sviluppo edilizio nel
sito del lago di Paralimni, dagli elementi di prova contenuti negli atti
emerge che lo sviluppo edilizio e le costruzioni esistenti nel sito del lago
di Paralimni o nelle sue vicinanze, in particolare nella sua parte nord o in
prossimità di questa, cui sono associati i lavori di scavo, possono comportare
perturbazioni di detta specie protetta nell’insieme dell’ecosistema di tale
sito.  
  
---|---  
  
66

|

Ciò considerato, risulta quindi che la Repubblica di Cipro non ha istituito un
sistema di tutela rigorosa che consente di evitare effettivamente tutti gli
eventi citati al punto 62 della presente sentenza.  
  
---|---  
  
67

|

Ne consegue che la censura relativa alla violazione dell’articolo 12,
paragrafo 1, della direttiva «habitat» è fondata.  
  
---|---  
  
68

|

Alla luce di tutto quanto sopra considerato, si deve accogliere il ricorso
della Commissione, salvo quanto rilevato al punto 55 della presente sentenza.  
  
---|---  
  
69

|

Si deve pertanto dichiarare che la Repubblica di Cipro,

|

—

|

non avendo iscritto il sito del lago di Paralimni nell’elenco nazionale dei
SICp,  
  
---|---  
  
—

|

avendo tollerato attività che compromettono seriamente le caratteristiche
ecologiche del lago di Paralimni e non avendo adottato le misure di tutela
necessarie per mantenere la popolazione della specie Natrix natrix cypriaca
(Natrice o Biscia dal collare di Cipro), che costituisce l’interesse ecologico
di tale lago e della diga di Xyliatos, e  
  
---|---  
  
—

|

non avendo adottato le misure necessarie per istituire e applicare un regime
di rigorosa tutela di questa specie,  
  
---|---  
  
è venuta meno agli obblighi ad essa incombenti in forza, rispettivamente,
dell’articolo 4, paragrafo 1, della direttiva «habitat» nonché dell’articolo
12, paragrafo 1, della medesima direttiva.  
  
Sulle spese

70

|

Ai sensi dell’articolo 69, paragrafo 2, del regolamento di procedura, la parte
soccombente è condannata alle spese se ne è stata fatta domanda. Poiché la
Commissione ne ha fatto domanda, la Repubblica di Cipro, rimasta
sostanzialmente soccombente, deve essere condannata alle spese.  
  
---|---  
|

Per questi motivi, la Corte (Quarta Sezione) dichiara e statuisce:  
  
---|---  
|  |

1)

|

La Repubblica di Cipro,

|

—

|

non avendo iscritto il sito del lago di Paralimni nell’elenco nazionale dei
siti di importanza comunitaria proposti,  
  
---|---  
  
—

|

avendo tollerato attività che compromettono seriamente le caratteristiche
ecologiche del lago di Paralimni e non avendo adottato le misure di tutela
necessarie per mantenere la popolazione della specie Natrix natrix cypriaca
(Natrice o Biscia dal collare di Cipro), che costituisce l’interesse ecologico
di tale lago e della diga di Xyliatos, e  
  
---|---  
  
—

|

non avendo adottato le misure necessarie per istituire e applicare un regime
di rigorosa tutela di questa specie,  
  
---|---  
  
—

|

è venuta meno agli obblighi ad essa incombenti in forza, rispettivamente,
dell’articolo 4, paragrafo 1, della direttiva 92/43/CEE del Consiglio, del 21
maggio 1992, relativa alla conservazione degli habitat naturali e seminaturali
e della flora e della fauna selvatiche, come modificata dalla direttiva
2006/105/CE del Consiglio, del 20 novembre 2006, di questa direttiva 92/43,
come modificata, nonché dell’articolo 12, paragrafo 1, della stessa direttiva
92/43, come modificata.  
  
---|---  
|  |

2)

|

La Repubblica di Cipro è condannata alle spese.  
  
---|---  
|

Firme  
  
---|---  
  
* * *

( *1 ) Lingua processuale: il greco.

