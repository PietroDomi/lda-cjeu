  
  
SENTENZA DELLA CORTE (Grande Sezione)

19 giugno 2012 ( *1 )

«Marchi — Ravvicinamento delle legislazioni degli Stati membri — Direttiva
2008/95/CE — Individuazione dei prodotti o dei servizi per i quali è richiesta
la protezione del marchio — Requisiti di chiarezza e di precisione —
Utilizzazione dei titoli delle classi della classificazione di Nizza ai fini
della registrazione dei marchi — Ammissibilità — Portata della protezione
conferita dal marchio»

Nella causa C-307/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, da The Person Appointed by the Lord
Chancellor under Section 76 of the Trade Marks Act 1994, on Appeal from the
Registrar of Trade Marks (Regno Unito), con decisione del 27 maggio 2010,
trasmessa dalla High Court of Justice (Queen’s Bench Division) e pervenuta in
cancelleria il 28 giugno 2010, nel procedimento

Chartered Institute of Patent Attorneys

contro

Registrar of Trade Marks,

LA CORTE (Grande Sezione),

composta dal sig. V. Skouris, presidente, dai sigg. A. Tizzano, J.N. Cunha
Rodrigues, K. Lenaerts, J.-C. Bonichot, J. Malenovský e U. Lõhmus (relatore),
presidenti di sezione, dai sigg. M. Ilešič, E. Levits, A. Ó Caoimh, T. von
Danwitz, A. Arabadjiev e dalla sig.ra C. Toader, giudici,

avvocato generale: sig. Y. Bot

cancelliere: sig.ra C. Strömholm, amministratore

vista la fase scritta del procedimento e in seguito all’udienza dell’11
ottobre 2011,

considerate le osservazioni presentate:

—

|

per il Chartered Institute of Patent Attorneys, da M. Edenborough, QC;  
  
---|---  
  
—

|

per il governo del Regno Unito, da S. Hathaway, in qualità di agente,
assistito da. S. Malynicz, barrister;  
  
---|---  
  
—

|

per il governo ceco, da M. Smolek e V. Štencel, in qualità di agenti;  
  
---|---  
  
—

|

per il governo danese, da C. Vang, in qualità di agente;  
  
---|---  
  
—

|

per il governo tedesco, da T. Henze e J. Kemper, in qualità di agenti;  
  
---|---  
  
—

|

per l’Irlanda, da N. Travers, BL;  
  
---|---  
  
—

|

per il governo francese, da B. Cabouat, G. de Bergues e S. Menez, in qualità
di agenti;  
  
---|---  
  
—

|

per il governo austriaco, da E. Riedl, in qualità di agente;  
  
---|---  
  
—

|

per il governo polacco, da M. Szpunar, in qualità di agente;  
  
---|---  
  
—

|

per il governo portoghese, da L. Inez Fernandes, in qualità di agente;  
  
---|---  
  
—

|

per il governo slovacco, da B. Ricziová, in qualità di agente;  
  
---|---  
  
—

|

per il governo finlandese, da J. Heliskoski, in qualità di agente;  
  
---|---  
  
—

|

per l’Ufficio per l’armonizzazione nel mercato interno (marchi, disegni e
modelli) (UAMI), da D. Botis e R. Pethke, in qualità di agenti;  
  
---|---  
  
—

|

per la Commissione europea, da F.W. Bulst e J. Samnadda, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 29
novembre 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione della
direttiva 2008/95/CE del Parlamento europeo e del Consiglio, del 22 ottobre
2008, sul ravvicinamento delle legislazioni degli Stati membri in materia di
marchi d’impresa (GU L 299, pag. 25).  
  
---|---  
  
2

|

Detta domanda è stata proposta nell’ambito di una controversia che vede
opposti il Chartered Institute of Patent Attorneys (in prosieguo: il «CIPA») e
il Registrar of Trade Marks (autorità competente in materia di registrazione
dei marchi nel Regno Unito; in prosieguo: il «Registrar») riguardo al rifiuto
opposto da quest’ultimo alla registrazione del segno denominativo «IP
TRANSLATOR» quale marchio nazionale.  
  
---|---  
  
Contesto normativo

Il diritto internazionale

3

|

A livello internazionale il diritto dei marchi è disciplinato dalla
Convenzione per la protezione della proprietà industriale, firmata a Parigi il
20 marzo 1883, riveduta da ultimo a Stoccolma il 14 luglio 1967 e modificata
il 28 settembre 1979 (in Recueil des traités des Nations Unies, volume 828, n.
11851, pag. 305; in prosieguo: la «Convenzione di Parigi»). Tutti gli Stati
membri sono firmatari di tale Convenzione.  
  
---|---  
  
4

|

Ai sensi dell’articolo 19 della Convenzione di Parigi, gli Stati membri ai
quali quest’ultima si applica si riservano il diritto di concludere tra loro
accordi particolari per la protezione della proprietà industriale.  
  
---|---  
  
5

|

Tale disposizione è stata alla base dell’adozione dell’Accordo di Nizza sulla
classificazione internazionale dei prodotti e dei servizi ai fini della
registrazione dei marchi, adottato nella conferenza diplomatica di Nizza il 15
giugno 1957, riveduto da ultimo a Ginevra il 13 maggio 1977 e modificato il28
settembre 1979 (Recueil des traités des Nations Unies, vol. 1154, n. I-18200,
pag. 89; in prosieguo: l’«Accordo di Nizza»). Ai sensi dell’articolo 1 di
quest’ultimo:

«1) I paesi ai quali si applica il presente Accordo sono costituiti in Unione
particolare e adottano una classificazione comune dei prodotti e dei servizi
ai fini della registrazione dei marchi (in prosieguo: la “classificazione di
Nizza”).

(2) La classificazione [di Nizza] comprende:

|

i)

|

un elenco delle classi, accompagnato, se del caso, da note esplicative;  
  
---|---  
  
ii)

|

un elenco alfabetico dei prodotti e dei servizi (…), con l’indicazione della
classe nella quale ogni prodotto o servizio è catalogato.  
  
---|---  
  
(...)».  
  
6

|

L’articolo 2 dell’Accordo di Nizza, intitolato «Portata giuridica e
applicazione della classificazione», è formulato nei termini seguenti:

«1) Fatti salvi gli obblighi imposti dal presente Accordo, la portata della
classificazione [di Nizza] è quella attribuitale da ciascun paese dell’Unione
particolare. In modo particolare, la classificazione [di Nizza] non vincola i
paesi dell’Unione particolare né riguardo alla valutazione della portata della
protezione del marchio, né riguardo al riconoscimento dei marchi di servizio.

2) Ciascun paese dell’Unione particolare si riserva la facoltà di applicare la
classificazione [di Nizza] a titolo di sistema principale o di sistema
ausiliario.

3) Le amministrazioni competenti dei paesi dell’Unione particolare faranno
figurare, nei titoli e nelle pubblicazioni ufficiali delle registrazioni dei
marchi, i numeri delle classi della classificazione [di Nizza] alle quali
appartengono i prodotti o i servizi per i quali il marchio è registrato.

4) Il fatto che una denominazione figuri nell’elenco alfabetico [dei prodotti
e dei servizi] non pregiudica in alcun modo i diritti che potrebbero esistere
su tale denominazione».  
  
---|---  
  
7

|

La classificazione di Nizza è gestita dall’Ufficio internazionale
dell’Organizzazione mondiale della proprietà intellettuale (OMPI). L’elenco
delle classi di detta classificazione contiene, a partire dal 1o gennaio 2002,
34 classi di prodotti e 11 classi di servizi. Ciascuna classe è designata da
una o più indicazioni generali, comunemente denominate «titolo della classe»,
che indicano in modo generico i settori nei quali rientrano in linea di
principio i prodotti o i servizi della classe in questione. L’elenco
alfabetico dei prodotti e dei servizi comprende circa 12000 voci.  
  
---|---  
  
8

|

In conformità della guida per l’utente della classificazione di Nizza, per
essere sicuri della corretta classificazione di ciascun prodotto o servizio è
necessario consultare l’elenco alfabetico dei prodotti e dei servizi nonché le
note esplicative riguardanti le diverse classi. Laddove un prodotto o un
servizio non possa essere classificato grazie all’elenco delle classi, alle
note esplicative o all’elenco alfabetico dei prodotti o dei servizi, le note
generali enunciano i criteri che devono essere applicati.  
  
---|---  
  
9

|

Secondo la banca dati dell’OMPI, fra gli Stati membri solo la Repubblica di
Cipro e la Repubblica di Malta non sono parti dell’Accordo di Nizza, nondimeno
esse utilizzano la classificazione di Nizza.  
  
---|---  
  
10

|

Ogni cinque anni la classificazione di Nizza viene riveduta da un comitato di
esperti. La nona edizione, in vigore all’epoca dei fatti della controversia
principale, è stata sostituita dalla decima edizione con decorrenza dal 1o
gennaio 2012.  
  
---|---  
  
Il diritto dell’Unione

La direttiva 2008/95

11

|

La direttiva 2008/95 ha sostituito la prima direttiva 89/104/CEE del
Consiglio, del 21 dicembre 1988 sul ravvicinamento delle legislazioni degli
Stati membri in materia di marchi d’impresa (GU 1989, L 40, pag. 1).  
  
---|---  
  
12

|

Ai termini dei considerando sesto, ottavo, undicesimo e tredicesimo della
direttiva 2008/95:

|

«(6)

|

Gli Stati membri dovrebbero mantenere (…) la piena libertà di fissare le
disposizioni procedurali relative alla registrazione, alla decadenza o alla
nullità dei marchi di impresa acquisiti attraverso la registrazione. (...)  
  
---|---  
  
(...)

(8)

|

La realizzazione degli obiettivi perseguiti [dalle legislazioni degli Stati
membri] presuppone che l’acquisizione e la conservazione del diritto sul
marchio di impresa registrato siano in linea di massima subordinate, in tutti
gli Stati membri, alle stesse condizioni. (...)  
  
---|---  
  
(...)

(11)

|

La tutela che è accordata dal marchio di impresa registrato e che mira in
particolare a garantire la funzione d’origine del marchio di impresa dovrebbe
essere assoluta in caso di identità tra il marchio di impresa e il segno,
nonché tra i prodotti o servizi. (...)  
  
---|---  
  
(...)

(13)

|

Tutti gli Stati membri della Comunità sono parti contraenti della convenzione
di Parigi (…). È necessario che le disposizioni della presente direttiva siano
in perfetta armonia con quelle di detta convenzione. La presente direttiva non
dovrebbe pregiudicare gli obblighi degli Stati membri derivanti da tale
convenzione. (...)».  
  
---|---  
  
13

|

L’articolo 3, paragrafi 1 e 3, della direttiva 2008/95 così dispone:

«1. Sono esclusi dalla registrazione o, se registrati, possono essere
dichiarati nulli:

(...)

|

b)

|

i marchi di impresa privi di carattere distintivo;  
  
---|---  
  
c)

|

i marchi di impresa composti esclusivamente da segni o indicazioni che nel
commercio possono servire a designare la specie, la qualità, la quantità, la
destinazione, il valore, la provenienza geografica ovvero l’epoca di
fabbricazione del prodotto o della prestazione del servizio, o altre
caratteristiche del prodotto o servizio;  
  
---|---  
  
(...)

3\. Un marchio di impresa non è escluso dalla registrazione o, se registrato,
non può essere dichiarato nullo ai sensi del paragrafo 1, lettere b), c) o d),
se prima della domanda di registrazione o a seguito dell’uso che ne è stato
fatto esso ha acquisito un carattere distintivo. Gli Stati membri possono
inoltre disporre che la presente disposizione sia anche applicabile quando il
carattere distintivo è stato acquisito dopo la domanda di registrazione o dopo
la registrazione stessa».  
  
14

|

L’articolo 4, paragrafo 1, lettera a), della citata direttiva stabilisce
quanto segue:

«Un marchio di impresa è escluso dalla registrazione o, se registrato, può
essere dichiarato nullo:

|

a)

|

se il marchio di impresa è identico a un marchio di impresa anteriore e se i
prodotti o servizi per cui il marchio di impresa è stato richiesto o è stato
registrato sono identici a quelli per cui il marchio di impresa anteriore è
tutelato».  
  
---|---  
  
La comunicazione n. 4/03

15

|

La comunicazione n. 4/03 del presidente dell’Ufficio per l’armonizzazione nel
mercato interno (marchi, disegni e modelli) (UAMI) del 16 giugno 2003,
relativa all’utilizzazione dei titoli delle classi negli elenchi di prodotti e
servizi per le domande e le registrazioni di marchi comunitari (GU UAMI 9/03,
pag. 1647), conformemente al suo punto I, si prefigge di illustrare e di
chiarire la prassi dell’Ufficio «relativa all’utilizzazione dei titoli delle
classi, nonché sulle conseguenze di tale utilizzazione allorché domande o
registrazioni di marchi comunitari sono oggetto di limitazioni, rinunce
parziali o procedimenti di opposizione o per dichiarazioni di nullità».  
  
---|---  
  
16

|

A tenore del punto III, secondo paragrafo, di detta comunicazione:

«In una domanda di marchio comunitario, una specificazione dei prodotti e
servizi è appropriata se vengono utilizzate le indicazioni generali o i titoli
interi delle classi di cui alla classificazione di Nizza. L’utilizzazione di
tali indicazioni consente una classificazione e un raggruppamento corretti.
L’[UAMI], contrariamente alla prassi di taluni uffici nazionali dell’Unione
europea e di taluni paesi terzi per quanto concerne alcuni titoli di classi e
alcune indicazioni generali, non si oppone all’utilizzazione di indicazioni
generali e di titoli di classi qualsiasi considerandoli troppo vaghi o
imprecisi».  
  
---|---  
  
17

|

Il punto IV, primo paragrafo, della comunicazione n. 4/03 prevede:

«Le 34 classi di prodotti e le 11 classi di servizi comprendono l’insieme di
tutti i prodotti e servizi. Conseguentemente, l’uso di tutte le indicazioni
generali elencate nel titolo di una determinata classe costituisce una
rivendicazione per tutti i prodotti o servizi rientranti in tale classe».  
  
---|---  
  
Il diritto inglese

18

|

La direttiva 89/104 è stata trasposta nel diritto inglese con la legge del
1994 sui marchi (Trade Marks Act 1994; in prosieguo: la «legge del 1994»).  
  
---|---  
  
19

|

L’articolo 32, paragrafo 2, lettera c), di detta legge dispone che la domanda
di registrazione deve contenere in particolare «l’indicazione dei prodotti o
dei servizi per i quali è richiesta la registrazione».  
  
---|---  
  
20

|

Ai sensi dell’articolo 34, paragrafo 1, della stessa legge:

«1. I prodotti o i servizi sono classificati ai fini della registrazione dei
marchi secondo la classificazione prescritta.

2\. Qualsiasi questione relativa alla classe a cui appartengono i prodotti o i
servizi è decisa dal Registrar, la cui decisione è inoppugnabile».  
  
---|---  
  
21

|

La legge del 1994 è completata dal regolamento del 2008 in materia di marchi
d’impresa (Trade Marks Rules 2008) che riguarda la prassi e la procedura
dinanzi all’Ufficio per la proprietà intellettuale del Regno Unito (UKIPO). Ai
sensi della regola 8, paragrafo 2, lettera b), di detto regolamento, il
richiedente deve specificare i prodotti e i servizi per i quali è richiesta la
registrazione del marchio nazionale, in modo tale che ne risulti chiaramente
la natura.  
  
---|---  
  
Causa principale e questioni pregiudiziali

22

|

Il 16 ottobre 2009 il CIPA ha presentato una domanda di registrazione della
denominazione «IP TRANSLATOR» quale marchio nazionale ai sensi dell’articolo
32 della legge del 1994. Per individuare i servizi oggetto di tale
registrazione, il CIPA ha utilizzato i termini generali del titolo della
classe 41 della classificazione di Nizza, vale a dire «Educazione; Formazione;
Divertimento; Attività sportive e culturali».  
  
---|---  
  
23

|

Con decisione del 12 febbraio 2010 il Registrar ha respinto tale domanda
basandosi sulle disposizioni nazionali corrispondenti all’articolo 3,
paragrafi 1, lettere b) e c), e 3, della direttiva 2008/95. Il Registrar ha
interpretato, infatti, tale domanda in conformità della comunicazione n. 4/03
e ha concluso che essa verteva non soltanto su servizi del tipo precisato dal
CIPA, ma anche su qualsiasi altro servizio rientrante nella classe 41 della
classificazione di Nizza, compresi i servizi di traduzione. Per questi ultimi
servizi, la denominazione «IP TRANSLATOR», da un lato, sarebbe priva di
carattere distintivo e, dall’altro, sarebbe descrittiva. Inoltre, non
esisterebbe alcuna prova del fatto che il segno verbale «IP TRANSLATOR» avesse
acquisito, prima della data della domanda di registrazione, un carattere
distintivo attraverso l’uso relativamente ai servizi di traduzione, né il CIPA
avrebbe chiesto che detti servizi fossero esclusi dalla sua domanda di
registrazione del marchio.  
  
---|---  
  
24

|

Il 25 febbraio 2010 il CIPA ha impugnato tale decisione dinanzi al giudice del
rinvio sostenendo che la sua domanda di registrazione non menzionava, e quindi
non riguardava, i servizi di traduzione rientranti nella menzionata classe 41.
Per tale ragione le obiezioni alla registrazione formulate dal Registrar
sarebbero errate e la sua domanda di registrazione sarebbe stata respinta a
torto.  
  
---|---  
  
25

|

Secondo il giudice del rinvio è pacifico che i servizi di traduzione non sono
considerati, abitualmente, una sottocategoria dei servizi di «educazione», di
«formazione», di «divertimento», di «attività sportive» e di «attività
culturali».  
  
---|---  
  
26

|

Risulta peraltro dalla decisione di rinvio che, oltre all’elenco alfabetico
dei prodotti e dei servizi contenente 167 voci che enumerano i servizi
rientranti nella classe 41 della classificazione di Nizza, la banca dati
gestita dal Registrar, a norma della legge del 1994, contiene più di 2000 voci
che enumerano i servizi rientranti in tale classe 41 e che la base dati
Euroace, gestita dall’UAMI ai sensi del regolamento (CE) n. 207/2009 del
Consiglio, del 26 febbraio 2009, sul marchio comunitario (GU L 78, pag. 1), ne
contiene più di 3000.  
  
---|---  
  
27

|

Il giudice del rinvio rileva che, se l’approccio seguito dal Registrar fosse
corretto, la domanda di registrazione del CIPA verterebbe su tutte queste
voci, compresi i servizi di traduzione. In tal caso detta domanda
riguarderebbe prodotti o servizi che non sono menzionati nella stessa né in
alcuna registrazione da essa risultante. A suo avviso, una siffatta
interpretazione sarebbe incompatibile con i requisiti di chiarezza e di
precisione con cui devono essere individuati i diversi prodotti o servizi
indicati in una domanda di registrazione del marchio.  
  
---|---  
  
28

|

Il giudice del rinvio menziona altresì un’indagine condotta nel corso del 2008
dall’Association of European Trade Mark Owners (Marques), che ha mostrato come
la prassi sia variabile a seconda degli Stati membri, in quanto alcune
autorità competenti applicano il metodo interpretativo previsto dalla
comunicazione n. 4/03, mentre altre utilizzano un approccio diverso.  
  
---|---  
  
29

|

In tale contesto, The Person Appointed by the Lord Chancellor under Section 76
of the Trade Marks Act 1994, on Appeal from the Registrar of Trade Marks ha
deciso di sospendere il giudizio e di sottoporre alla Corte le seguenti
questioni pregiudiziali:

«Se, nell’ambito della direttiva 2008/95 (…):

|

1)

|

sia necessario che i diversi prodotti o servizi cui si riferisce una domanda
di marchio siano identificati con chiarezza e precisione e, in tal caso, con
quale particolare grado di chiarezza e di precisione;  
  
---|---  
  
2)

|

sia ammissibile utilizzare i termini generali dei titoli delle classi della
[classificazione di Nizza] al fine di identificare i diversi prodotti o
servizi cui si riferisce una domanda di marchio;  
  
---|---  
  
3)

|

sia necessario o ammissibile che tale utilizzo dei termini generali dei titoli
delle classi [della classificazione di Nizza] sia interpretato in conformità
della comunicazione n. 4/03 (…)».  
  
---|---  
  
Sulla ricevibilità della domanda di pronuncia pregiudiziale

30

|

Nelle sue osservazioni scritte l’UAMI sostiene che la domanda di pronuncia
pregiudiziale deve essere dichiarata irricevibile in quanto sarebbe
artificiosa cosicché la risposta della Corte alle questioni pregiudiziali
sarebbe irrilevante per la risoluzione della controversia principale. La
Commissione europea esprime del pari dubbi quanto alla reale necessità della
registrazione di cui trattasi.  
  
---|---  
  
31

|

In proposito, occorre ricordare che, secondo costante giurisprudenza, il
procedimento ex articolo 267 TFUE costituisce uno strumento di cooperazione
tra la Corte e i giudici nazionali, per mezzo del quale la prima fornisce ai
secondi gli elementi d’interpretazione del diritto dell’Unione necessari per
risolvere la controversia che essi sono chiamati a dirimere (v., in
particolare, sentenze del 16 luglio 1992, Meilicke, C-83/91, Racc. pag.
I-4871, punto 22, e del 24 marzo 2009, Danske Slagterier, C-445/06, Racc. pag.
I-2119, punto 65).  
  
---|---  
  
32

|

Nell’ambito di detta cooperazione le questioni relative all’interpretazione
del diritto dell’Unione godono di una presunzione di rilevanza. Il rigetto, da
parte della Corte, di una domanda proposta da un giudice nazionale è possibile
soltanto qualora appaia in modo manifesto che l’interpretazione del diritto
dell’Unione richiesta non ha alcun rapporto con l’effettività o con l’oggetto
della controversia principale, qualora la questione sia di tipo ipotetico o,
ancora, qualora la Corte non disponga degli elementi di fatto e di diritto
necessari per rispondere in modo utile alle questioni che le sono sottoposte
(v., in tal senso, sentenze del 16 ottobre 2003, Traunfellner, C-421/01, Racc.
pag. I-11941, punto 37; del 5 dicembre 2006, Cipolla e a., C-94/04 e C-202/04,
Racc. pag. I-11421, punto 25, e del 1o giugno 2010, Blanco Pérez e Chao Gómez,
C-570/07 e C-571/07, Racc. pag. I-4629, punto 36).  
  
---|---  
  
33

|

Tali ipotesi non ricorrono tuttavia nella fattispecie. È, infatti, pacifico
che la domanda di registrazione del marchio è stata effettivamente presentata
e che il Registrar l’ha rifiutata, pur discostandosi dalla propria prassi
abituale. Inoltre, l’interpretazione del diritto dell’Unione richiesta dal
giudice del rinvio risponde effettivamente ad una necessità oggettiva inerente
alla soluzione di un contenzioso pendente dinanzi ad esso (v., in questo
senso, sentenza del 22 novembre 2005, Mangold, C-144/04, Racc. pag. I-9981,
punto 38).  
  
---|---  
  
34

|

Ne consegue che la presente domanda di pronuncia pregiudiziale dev’essere
considerata ricevibile.  
  
---|---  
  
Sulle questioni pregiudiziali

35

|

Con le sue tre questioni, che è opportuno esaminare congiuntamente, il giudice
del rinvio chiede, in sostanza, se la direttiva 2008/95 debba essere
interpretata nel senso che esige che i prodotti e i servizi per i quali è
richiesta la protezione del marchio siano identificati con un certo grado di
chiarezza e di precisione. In caso affermativo, il giudice del rinvio chiede
inoltre se, tenuto conto di tali requisiti di chiarezza e di precisione, la
direttiva 2008/95 debba essere interpretata nel senso che essa osta a che
colui che richiede un marchio nazionale identifichi detti prodotti e servizi
avvalendosi delle indicazioni generali dei titoli delle classi della
classificazione di Nizza e osti altresì a che l’utilizzazione di tutte le
indicazioni generali del titolo di una classe specifica della classificazione
di Nizza sia considerata una rivendicazione nei confronti di tutti i prodotti
o i servizi rientranti in quella specifica classe.  
  
---|---  
  
36

|

Occorre anzitutto ricordare che lo scopo della tutela conferita dal marchio,
come è precisato all’undicesimo considerando della direttiva 2008/95, consiste
nel garantire la funzione d’origine di quest’ultimo, ossia nel garantire al
consumatore o all’utente finale l’identità d’origine del prodotto o servizio
designato dal marchio, consentendogli di distinguere, senza possibile
confusione, detto prodotto o detto servizio da quelli che hanno una diversa
provenienza (v., in questo senso, sentenze del 29 settembre 1998, Canon,
C-39/97, Racc. pag. I-5507, punto 28; del 12 dicembre 2002, Sieckmann,
C-273/00, Racc. pag. I-11737, punti 34 e 35, nonché dell’11 giugno 2009,
Chocoladefabriken Lindt & Sprüngli, C-529/07, Racc. pag. I-4893, punto 45).  
  
---|---  
  
37

|

Ne consegue che la registrazione di un segno come marchio deve essere sempre
richiesta per determinati prodotti o servizi. Laddove la rappresentazione
grafica del segno in una domanda di registrazione abbia la funzione di
definire l’esatto oggetto della tutela conferita attraverso il marchio (v.
sentenza Sieckmann, cit., punto 48), la portata di detta protezione è
determinata dalla natura e dal numero dei prodotti e dei servizi che sono
individuati nella domanda di cui trattasi.  
  
---|---  
  
Sui requisiti di chiarezza e di precisione per l’identificazione dei prodotti
e dei servizi

38

|

Va preliminarmente constatato che nessuna disposizione della direttiva 2008/95
disciplina direttamente la questione dell’identificazione dei prodotti e dei
servizi interessati.  
  
---|---  
  
39

|

Tale constatazione non è tuttavia sufficiente a concludere che la
determinazione dei prodotti o dei servizi ai fini della registrazione di un
marchio nazionale costituisca una questione che esula dall’ambito di
applicazione della direttiva 2008/95.  
  
---|---  
  
40

|

Pur se è vero che dal sesto considerando della direttiva 2008/95 risulta,
infatti, che gli Stati membri conservano piena libertà per dettare le
disposizioni procedurali riguardanti in particolare la registrazione dei
marchi (v., in questo senso, sentenze del 7 luglio 2005, Praktiker Bau- und
Heimwerkermärkte, C-418/02, Racc. pag. I-5873, punto 30, e del 14 giugno 2007,
Häupl, C-246/05, Racc. pag. I-4673, punto 26), la Corte ha già dichiarato che
la determinazione della natura e del contenuto dei prodotti e dei servizi
idonei ad essere tutelati da un marchio registrato non rientra tra le
disposizioni procedurali relative alla registrazione, bensì tra i requisiti
materiali di acquisizione del diritto conferito dal marchio (sentenza
Praktiker Bau- und Heimwerkermärkte, cit., punto 31).  
  
---|---  
  
41

|

In proposito, l’ottavo considerando della direttiva 2008/95 sottolinea che la
realizzazione degli obiettivi perseguiti dal ravvicinamento delle legislazioni
degli Stati membri presuppone che l’acquisizione del diritto sul marchio
registrato sia, in linea di principio, assoggettata, in tutti gli Stati
membri, alle medesime condizioni (v., in questo senso, sentenze Sieckmann,
cit., punto 36; del 12 febbraio 2004, Koninklijke KPN Nederland, C-363/99,
Racc. pag. I-1619, punto 122, e del 22 settembre 2011, Budějovický Budvar,
C-482/09, Racc. pag. I-8701, punto 31).  
  
---|---  
  
42

|

In riferimento ai requisiti di chiarezza e di precisione per l’identificazione
dei prodotti e dei servizi oggetto di una domanda di registrazione di un segno
come marchio, occorre constatare che l’applicazione di talune disposizioni
della direttiva 2008/95 dipende in larga parte dalla questione se i prodotti o
i servizi a cui si riferisce un marchio registrato siano indicati con
chiarezza e precisione sufficienti.  
  
---|---  
  
43

|

In particolare, la questione se il marchio rientri o meno in uno degli
impedimenti alla registrazione dei marchi o in uno dei motivi di nullità dei
marchi registrati enunciati all’articolo 3 della direttiva 2008/95 deve essere
valutata nel caso concreto con riferimento ai prodotti o ai servizi per i
quali è richiesta la registrazione (v. sentenze Koninklijke KPN Nederland,
cit., punto 33, e del 15 febbraio 2007, BVBA Management, Training en
Consultancy, C-239/05, Racc. pag. I-1455, punto 31).  
  
---|---  
  
44

|

Parimenti, gli ulteriori impedimenti alla registrazione o motivi di nullità
relativi ai conflitti con diritti anteriori previsti all’articolo 4, paragrafo
1, della medesima direttiva presuppongono l’identità o la somiglianza dei
prodotti o dei servizi designati dai due marchi in conflitto.  
  
---|---  
  
45

|

Inoltre, la Corte ha già dichiarato che, pur se non è necessario designare
concretamente il servizio o i servizi per i quali la registrazione è
richiesta, potendo essere sufficiente la loro identificazione mediante formule
generali, deve, per contro, esigersi che il richiedente precisi i prodotti o i
tipi di prodotti interessati da tali servizi mediante, ad esempio, altre
indicazioni più precise. Siffatte precisazioni, infatti, sono idonee ad
agevolare l’applicazione degli articoli della direttiva 2008/95 menzionati ai
punti precedenti, senza peraltro limitare sensibilmente la tutela concessa al
marchio (v., per analogia, sentenza Praktiker Bau- und Heimwerkermärkte, cit.,
punti 49-51).  
  
---|---  
  
46

|

A tal proposito, occorre ricordare che la registrazione del marchio in un
pubblico registro ha lo scopo di renderlo consultabile per le autorità
competenti e per il pubblico, in particolare per gli operatori economici
(sentenza Sieckmann, cit., punto 49, e del 24 giugno 2004, Heidelberger
Bauchemie, C-49/02, Racc. pag. I-6129, punto 28).  
  
---|---  
  
47

|

Da un lato, le autorità competenti devono conoscere con chiarezza e precisione
sufficienti i prodotti o i servizi designati da un marchio, per poter essere
in grado di adempiere i loro obblighi relativi all’esame preliminare delle
domande di registrazione nonché alla pubblicazione e alla tenuta di un
registro dei marchi adeguato e preciso (v., per analogia, sentenze citate
Sieckmann, punto 50, e Heidelberger Bauchemie, punto 29).  
  
---|---  
  
48

|

Dall’altro, gli operatori economici devono poter verificare con chiarezza e
precisione le registrazioni effettuate o le domande di registrazione formulate
dai loro concorrenti attuali o potenziali e beneficiare in tal modo di
informazioni pertinenti riguardanti i diritti dei terzi (sentenze citate
Sieckmann, punto 51, e Heidelberger Bauchemie, punto 30).  
  
---|---  
  
49

|

Di conseguenza, la direttiva 2008/95 esige che i prodotti o di servizi per i
quali è richiesta la tutela mediante il marchio siano identificati dal
richiedente con chiarezza e precisione sufficienti a consentire alle autorità
competenti e agli operatori economici, su quella sola base, di determinare la
portata della tutela richiesta.  
  
---|---  
  
Sull’impiego delle indicazioni generali di cui ai titoli delle classi della
classificazione di Nizza

50

|

Va osservato che la direttiva 2008/95 non contiene alcun riferimento alla
classificazione di Nizza e, di conseguenza, non pone alcun obbligo né divieto
per gli Stati membri di utilizzarla ai fini della registrazione dei marchi
nazionali.  
  
---|---  
  
51

|

Nondimeno, l’obbligo di utilizzare tale strumento risulta dall’articolo 2,
punto 3, dell’Accordo di Nizza il quale dispone che le amministrazioni
competenti degli Stati dell’Unione particolare – che comprende la quasi
totalità degli Stati membri – faranno figurare, nei titoli e nelle
pubblicazioni ufficiali delle registrazioni dei marchi, i numeri delle classi
della classificazione di Nizza alle quali appartengono i prodotti o i servizi
per i quali il marchio è registrato.  
  
---|---  
  
52

|

In considerazione del fatto che l’Accordo di Nizza è stato adottato in
applicazione dell’articolo 19 della Convenzione di Parigi e del fatto che la
direttiva 2008/95, ai termini del suo tredicesimo considerando, non mira a
pregiudicare gli obblighi per gli Stati membri derivanti dalla predetta
Convenzione, va constatato che tale direttiva non osta a che le autorità
nazionali competenti esigano o accettino che colui che richiede un marchio
nazionale identifichi i prodotti o i servizi, per i quali domanda la
protezione conferita dal marchio, utilizzando la classificazione di Nizza.  
  
---|---  
  
53

|

Al fine di garantire l’effetto utile della direttiva 2008/95 e il corretto
funzionamento del sistema di registrazione dei marchi siffatta identificazione
deve, tuttavia, soddisfare i requisiti di chiarezza e di precisione posti da
tale direttiva, come è stato constatato al punto 49 della presente sentenza.  
  
---|---  
  
54

|

A tal proposito, si deve osservare che talune delle indicazioni generali che
compaiono nei titoli delle classi della classificazione di Nizza sono, di per
sé, sufficientemente chiare e precise da consentire alle autorità competenti e
agli operatori economici di determinare la portata della protezione conferita
dal marchio, mentre altre non sono idonee a soddisfare tale requisito giacché
sono troppo generiche e comprendono prodotti o servizi troppo diversi tra loro
per essere compatibili con la funzione d’origine del marchio.  
  
---|---  
  
55

|

Spetta, pertanto, alle autorità competenti compiere una valutazione caso per
caso, sulla base dei prodotti o dei servizi per i quali il richiedente domanda
la protezione conferita dal marchio, al fine di determinare se tali
indicazioni soddisfino i requisiti di chiarezza e di precisione prescritti.  
  
---|---  
  
56

|

Di conseguenza, la direttiva 2008/95 non osta all’impiego delle indicazioni
generali di cui ai titoli delle classi della classificazione di Nizza al fine
di identificare i prodotti e i servizi per i quali è richiesta la tutela
mediante il marchio, purché siffatta identificazione sia sufficientemente
chiara e precisa da consentire alle autorità competenti e agli operatori
economici di determinare la portata della tutela richiesta.  
  
---|---  
  
Sulla portata della protezione risultante dall’impiego di tutte le indicazioni
generali del titolo di una classe specifica

57

|

Si deve ricordare che la Corte ha già dichiarato che è possibile richiedere la
registrazione di un marchio per l’integralità dei prodotti o dei servizi
compresi in una classe della classificazione di Nizza oppure soltanto per
taluni di tali prodotti o servizi (v., in questo senso, sentenza Koninklijke
KPN Nederland, cit., punto, 112).  
  
---|---  
  
58

|

Dalla decisione di rinvio e dalle osservazioni presentate alla Corte risulta
che riguardo all’impiego delle indicazioni generali dei titoli delle classi
della classificazione di Nizza esistono attualmente due approcci, ossia
l’approccio corrispondente a quello risultante dalla comunicazione n. 4/03,
secondo cui l’impiego di tutte le indicazioni generali di cui al titolo di una
classe specifica della classificazione di Nizza costituisce rivendicazione nei
confronti di tutti i prodotti o i servizi rientranti in tale classe specifica,
e l’approccio letterale, che mira ad attribuire ai termini utilizzati nelle
indicazioni il loro significato naturale ed abituale.  
  
---|---  
  
59

|

A tal proposito, la maggioranza delle parti presenti all’udienza ha sostenuto,
in risposta ad un quesito posto dalla Corte, che l’esistenza parallela dei due
approcci menzionati è atta a pregiudicare il corretto funzionamento del
sistema dei marchi nell’Unione. In particolare, è stato sottolineato che i due
approcci possono risultare in una divergenza di portata della tutela conferita
da un marchio nazionale se quest’ultimo è registrato in diversi Stati membri,
ma anche di quella di uno stesso marchio laddove esso sia registrato anche
come marchio comunitario. Siffatta divergenza potrebbe influenzare, tra
l’altro, l’esito di un’azione per contraffazione, potendo quest’ultima avere
più possibilità di successo negli Stati membri che si ispirano all’approccio
di cui alla comunicazione n. 4/03.  
  
---|---  
  
60

|

Inoltre, la situazione in cui la portata della protezione conferita dal
marchio dipenda dall’approccio interpretativo adottato dall’autorità
competente e non dall’effettiva volontà del richiedente rischia di minare la
certezza del diritto tanto per detto richiedente quanto per gli operatori
economici terzi.  
  
---|---  
  
61

|

Pertanto, al fine di rispettare i requisiti di chiarezza e di precisione,
menzionati in precedenza, colui che richiede un marchio nazionale utilizzando
tutte le indicazioni generali di cui al titolo di una classe specifica della
classificazione di Nizza per identificare i prodotti o i servizi per i quali è
richiesta la protezione del marchio deve precisare se la sua domanda di
registrazione verta su tutti i prodotti o i servizi repertoriati nell’elenco
alfabetico della classe specifica di cui trattasi o solo su taluni di tali
prodotti o servizi. Laddove la domanda verta unicamente su taluni di tali
prodotti o servizi, il richiedente ha l’obbligo di precisare quali prodotti o
servizi rientranti in detta classe sono presi in considerazione.  
  
---|---  
  
62

|

Non può essere considerata sufficientemente chiara e precisa una domanda di
registrazione che non consenta di determinare se, utilizzando il titolo di una
classe specifica della classificazione di Nizza, il richiedente si riferisca
all’integralità dei prodotti di tale classe o soltanto ad una parte di essi.  
  
---|---  
  
63

|

Pertanto, nel procedimento principale, è compito del giudice del rinvio
determinare se il CIPA, nell’utilizzare tutte le indicazioni generali di cui
al titolo della classe 41 della classificazione di Nizza, abbia precisato
nella sua domanda se quest’ultima si riferisse o meno a tutti i servizi di
tale classe e, in particolare, se la sua domanda concernesse o meno i servizi
di traduzione.  
  
---|---  
  
64

|

Occorre pertanto rispondere alle questioni poste dichiarando che:

|

—

|

la direttiva 2008/95 deve essere interpretata nel senso che esige che i
prodotti o i servizi per i quali è richiesta la tutela mediante il marchio
siano identificati dal richiedente con chiarezza e precisione sufficienti a
consentire alle autorità competenti e agli operatori economici, su questa sola
base, di determinare la portata della tutela conferita dal marchio;  
  
---|---  
  
—

|

la direttiva 2008/95 deve essere interpretata nel senso che non osta
all’impiego delle indicazioni generali di cui ai titoli delle classi della
classificazione di Nizza al fine di identificare i prodotti e i servizi per i
quali è richiesta la tutela mediante il marchio, purché siffatta
identificazione sia sufficientemente chiara e precisa;  
  
---|---  
  
—

|

colui che richiede un marchio nazionale utilizzando tutte le indicazioni
generali di cui al titolo di una classe specifica della classificazione di
Nizza per identificare i prodotti o i servizi per i quali è richiesta la
tutela del marchio deve precisare se la sua domanda di registrazione verta su
tutti i prodotti o i servizi repertoriati nell’elenco alfabetico della classe
specifica di cui trattasi o solo su taluni di tali prodotti o servizi. Laddove
la domanda verta unicamente su taluni di tali prodotti o servizi, il
richiedente ha l’obbligo di precisare quali prodotti o servizi rientranti in
detta classe sono presi in considerazione.  
  
---|---  
  
Sulle spese

65

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Grande Sezione) dichiara:  
  
---|---  
|

La direttiva 2008/95/CE del Parlamento europeo e del Consiglio, del 22 ottobre
2008, sul ravvicinamento delle legislazioni degli Stati membri in materia di
marchi d’impresa, deve essere interpretata nel senso che esige che i prodotti
o i servizi per i quali è richiesta la tutela mediante il marchio siano
identificati dal richiedente con chiarezza e precisione sufficienti a
consentire alle autorità competenti e agli operatori economici, su questa sola
base, di determinare la portata della tutela conferita dal marchio.  
  
---|---  
|

La direttiva 2008/95 deve essere interpretata nel senso che non osta
all’impiego delle indicazioni generali dei titoli delle classi della
classificazione di cui all’articolo 1 dell’Accordo di Nizza, sulla
classificazione internazionale dei prodotti e dei servizi ai fini della
registrazione dei marchi, adottato nella conferenza diplomatica di Nizza il 15
giugno 1957, riveduto da ultimo a Ginevra il 13 maggio 1977 e modificato il 28
settembre 1979, al fine di identificare i prodotti e i servizi per i quali è
richiesta la tutela mediante il marchio, purché siffatta identificazione sia
sufficientemente chiara e precisa.  
  
---|---  
|

Colui che richiede un marchio nazionale utilizzando tutte le indicazioni
generali del titolo di una classe specifica della classificazione di cui
all’articolo 1 dell’Accordo di Nizza per identificare i prodotti o i servizi
per i quali è richiesta la protezione del marchio deve precisare se la sua
domanda verta su tutti i prodotti o i servizi repertoriati nell’elenco
alfabetico della classe specifica di cui trattasi o solo su taluni di tali
prodotti o servizi. Laddove la domanda verta unicamente su taluni di tali
prodotti o servizi, il richiedente ha l’obbligo di precisare quali prodotti o
servizi rientranti in detta classe sono presi in considerazione.  
  
---|---  
|

Firme  
  
---|---  
  
* * *

( *1 ) Lingua processuale: l’inglese.

