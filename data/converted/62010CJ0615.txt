

SENTENZA DELLA CORTE (Quarta Sezione)

7 giugno 2012 ( *1 )

«Direttiva 2004/18/CE — Appalti pubblici nel settore della difesa — Articolo
10 — Articolo 296, paragrafo 1, lettera b), CE — Tutela degli interessi
essenziali della sicurezza di uno Stato membro — Commercio di armi, munizioni
e materiale bellico — Prodotto acquistato da un’amministrazione aggiudicatrice
a fini specificamente militari — Esistenza, quanto a tale prodotto, di una
possibilità di utilizzo civile largamente simile — Piattaforma girevole
(“tiltable turntable”) per misurazioni elettromagnetiche — Assenza di gara
secondo le procedure previste dalla direttiva 2004/18»

Nella causa C-615/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Korkein hallinto-oikeus (Finlandia) con
decisione del 13 dicembre 2010, pervenuta in cancelleria il 23 dicembre 2010,
nel procedimento promosso da

Insinööritoimisto InsTiimi Oy,

con l’intervento di:

Puolustusvoimat,

LA CORTE (Quarta Sezione),

composta dal sig. J.-C. Bonichot, presidente di sezione, dalla sig.ra A.
Prechal, dal sig. L. Bay Larsen (relatore), dalla sig.ra C. Toader e dal sig.
E. Jarašiūnas, giudici,

avvocato generale: sig.ra J. Kokott

cancelliere: sig.ra C. Strömholm, amministratore

vista la fase scritta del procedimento e in seguito all’udienza del 12
dicembre 2011,

considerate le osservazioni presentate:

—

|

per la Insinööritoimisto InsTiimi Oy, da A.-M. Eskola, asianajaja, e T.
Pekkala;  
  
---|---  
  
—

|

per il Puolustusvoimat, da J. Matinlassi, in qualità di agente;  
  
---|---  
  
—

|

per il governo finlandese, da J. Heliskoski, in qualità di agente;  
  
---|---  
  
—

|

per il governo ceco, da J. Očková nonché da T. Müller e M. Smolek, in qualità
di agenti;  
  
---|---  
  
—

|

per il governo portoghese, da L. Inez Fernandes, in qualità di agente;  
  
---|---  
  
—

|

per la Commissione europea, da E. Paasivirta e C. Zadra, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 19
gennaio 2012,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
10 della direttiva 2004/18/CE del Parlamento europeo e del Consiglio, del 31
marzo 2004, relativa al coordinamento delle procedure di aggiudicazione degli
appalti pubblici di lavori, di forniture e di servizi (GU L 134, pag. 114),
dell’articolo 346, paragrafo 1, lettera b), TFUE, nonché dell’elenco delle
armi, delle munizioni e del materiale bellico che figura nella decisione
255/58 del Consiglio, del 15 aprile 1958 (in prosieguo: l’«elenco del
Consiglio del 15 aprile 1958»), ai quali si applica questa disposizione del
trattato FUE.  
  
---|---  
  
2

|

Tale domanda è stata presentata nell’ambito di una controversia tra la
Insinööritoimisto InsTiimi Oy (Studio di ingegneria InsTiimi SA; in prosieguo:
l’«InsTiimi») ed il Suomen Puolustusvoimien Teknillinen Tutkimuslaitos
(Istituto di collaudo tecnico delle forze armate finlandesi), in merito
all’attribuzione da parte di quest’ultimo, secondo una procedura diversa da
quella stabilita dalla direttiva 2004/18, di un appalto per la fornitura di un
impianto a piattaforma girevole («tiltable turntable») adibito a supporto per
oggetti sottoposti a misurazioni elettromagnetiche.  
  
---|---  
  
Contesto normativo

Il diritto dell’Unione

3

|

L’articolo 10 della direttiva 2004/18, intitolato «Appalti nel settore della
difesa» e figurante al Capo II del Titolo II della stessa, a sua volta
rubricato «Campo di applicazione», così recita:

«La presente direttiva si applica agli appalti pubblici aggiudicati dalle
amministrazioni aggiudicatrici nel settore della difesa, fatto salvo
l’articolo 296 del Trattato [CE]».  
  
---|---  
  
4

|

Detto articolo 296 CE, che era applicabile all’epoca dei fatti della causa
principale e che è stato sostituito, nei medesimi termini, dall’articolo 346
TFUE in seguito all’entrata in vigore del Trattato di Lisbona, il 1o dicembre
2009, stabiliva quanto segue:

«1. Le disposizioni del (…) trattato [CE] non ostano alle norme seguenti:

|

a)

|

nessuno Stato membro è tenuto a fornire informazioni la cui divulgazione sia
dallo stesso considerata contraria agli interessi essenziali della propria
sicurezza;  
  
---|---  
  
b)

|

ogni Stato membro può adottare le misure che ritenga necessarie alla tutela
degli interessi essenziali della propria sicurezza e che si riferiscano alla
produzione o al commercio di armi, munizioni e materiale bellico; tali misure
non devono alterare le condizioni di concorrenza nel mercato comune per quanto
riguarda i prodotti che non siano destinati a fini specificamente militari.  
  
---|---  
  
2\. Il Consiglio, deliberando all’unanimità su proposta della Commissione, può
apportare modificazioni all’elenco, stabilito il 15 aprile 1958, dei prodotti
cui si applicano le disposizioni del paragrafo 1, lettera b)».  
  
5

|

La decisione 255/58 del Consiglio, del 15 aprile 1958, stabilisce l’elenco cui
rinvia l’articolo 296, paragrafo 2, CE, e di cui taluni estratti sono
riprodotti nel documento 14538/4/08 del Consiglio, del 26 novembre 2008. Il
giudice del rinvio fa riferimento a questo elenco, in particolare ai suoi
punti 11, 14 e 15, che sono redatti nei seguenti termini:

«Le disposizioni dell’articolo [296], paragrafo 1 b) del Trattato [CE] si
applicano alle armi, alle munizioni e al materiale bellico enumerati in
appresso, comprese le armi concepite per l’uso dell’energia nucleare:

(...)

11\. Materiale elettronico per impiego militare.

(...)

14\. Parti e pezzi speciali del materiale contemplato nel presente elenco,
[purché] presentino un carattere militare.

15\. Macchine, equipaggiamento e utensili esclusivamente concepiti per lo
studio, la fabbricazione, la prova e il controllo delle armi, munizioni e
ordigni per impiego unicamente militare, contemplati nel presente elenco».  
  
---|---  
  
6

|

La direttiva 2009/81/CE del Parlamento europeo e del Consiglio del 13 luglio
2009, relativa al coordinamento delle procedure per l’aggiudicazione di taluni
appalti di lavori, di forniture e di servizi nei settori della difesa e della
sicurezza da parte delle amministrazioni aggiudicatrici/degli enti
aggiudicatori, e recante modifica delle direttive 2004/17/CE e 2004/18/CE (GU
L 216, pag. 76), che gli Stati membri dovevano attuare prima del 21 agosto
2011, dispone, al decimo considerando, quanto segue:

«Ai fini della presente direttiva, per materiale militare si dovrebbero
intendere in particolare i tipi di prodotti compresi [nell’elenco] del
Consiglio del 15 aprile 1958 (…). Tale elenco comprende solo materiale
progettato, sviluppato e prodotto a fini specificamente militari (…). Ai fini
della presente direttiva, i “materiali militari” dovrebbero comprendere anche
prodotti che, sebbene originariamente concepiti per uso civile, sono
successivamente adattati a fini militari ed impiegati come armi, munizioni o
materiale bellico».  
  
---|---  
  
Il diritto finlandese

7

|

La direttiva 2004/18 è stata trasposta nel diritto finlandese dalla legge n.
348/2007 sugli appalti pubblici (julkisista hankinnoista annettu laki) e dal
decreto n. 614/2007 sugli appalti pubblici (julkisista hankinnoista annettu
asetus).  
  
---|---  
  
8

|

L’articolo 7, paragrafo 1, di detta legge delimita il suo ambito di
applicazione nei seguenti termini:

«Questa legge non si applica agli appalti:

|

1)

|

che devono essere mantenuti segreti o la cui esecuzione richiede il rispetto
di specifiche misure di sicurezza stabilite per legge o quando gli essenziali
interessi di sicurezza dello Stato lo richiedono;  
  
---|---  
  
2)

|

il cui oggetto sia destinato a fini prevalentemente militari (...)  
  
---|---  
  
(...)».  
  
9

|

Da una circolare amministrativa emessa dal Ministero della Difesa il 28 maggio
2008 risulta che per quanto riguarda gli appalti pubblici relativi
all’acquisizione di materiale militare occorre provvisoriamente seguire, tra
l’altro, il decreto del Ministero della Difesa n. 76 del 17 marzo 1995.  
  
---|---  
  
10

|

L’articolo 1 del decreto n. 76/1995 definisce cosa s’intende per prodotto o
servizio destinato a scopi prevalentemente militari, che non rientrano
nell’ambito di applicazione della legge n. 348/2007 sugli appalti pubblici.  
  
---|---  
  
11

|

Dal combinato disposto di detto articolo 1 e del punto M dell’allegato al
decreto n. 76/1995 si evince che si tratta sostanzialmente delle «attrezzature
speciali per l’attività militare, la formazione o le esercitazioni volte a
simulare interventi militari, nonché [delle] componenti, apparecchiature
ausiliarie e attrezzature specificamente progettate a tal fine».  
  
---|---  
  
Causa principale e questione pregiudiziale

12

|

Nel corso del 2008 il Suomen Puolustusvoimien Teknillinen Tutkimuslaitos ha
lanciato, senza previa pubblicazione di un bando di gara nella Gazzetta
ufficiale dell’Unione europea, una gara d’appalto relativa ad un sistema di
piattaforma girevole di valore pari a EUR 1 650 000.  
  
---|---  
  
13

|

Il 5 febbraio 2008 esso ha invitato quattro operatori economici, tra cui
l’InsTiimi, a presentargli proposte.  
  
---|---  
  
14

|

Il 24 giugno 2008 l’appalto è stato aggiudicato – conformemente ad una
«procedura negoziata» che non rispetta i requisiti di una delle procedure di
appalto contenute nella direttiva 2004/18 – a un offerente diverso
dall’InsTiimi. Il 25 giugno 2008 l’oggetto dell’appalto e la modalità di
funzionamento del sistema di piattaforma girevole di cui alla causa principale
sono stati descritti in un quotidiano nazionale finlandese.  
  
---|---  
  
15

|

Ritenendo che la procedura avrebbe dovuto svolgersi conformemente alle
disposizioni contenute nella direttiva 2004/18, l’InsTiimi ha intentato un
ricorso avverso la decisione di aggiudicazione dell’appalto oggetto della
causa principale dinanzi al markkinaoikeus (Tribunale delle cause economiche).  
  
---|---  
  
16

|

Quest’ultimo giudice ha respinto tale ricorso ritenendo assodato che detto
sistema di piattaforma girevole era destinato a fini prevalentemente militari
e che l’amministrazione aggiudicatrice intendeva utilizzarlo esclusivamente in
tal senso.  
  
---|---  
  
17

|

Pertanto, il markkinaoikeus è pervenuto alla conclusione che detto appalto
rientrava nella disposizione di deroga di cui all’articolo 7, paragrafo 1,
punto 2, della legge n. 348/2007 sugli appalti pubblici.  
  
---|---  
  
18

|

L’InsTiimi ha impugnato tale decisione dinanzi al Korkein hallinto-oikeus
(Corte amministrativa suprema).  
  
---|---  
  
19

|

L’InsTiimi ha sostenuto dinanzi a tale giudice che la piattaforma girevole
rappresenta un’innovazione tecnica sviluppata nell’industria civile, e non
costituisce materiale bellico. A suo avviso, la realizzazione tecnica del
sistema di piattaforma girevole in questione nella causa principale si basa
sulla combinazione di materiali, componenti e sistemi liberamente reperibili,
e la relativa progettazione dipenderebbe unicamente dalla scelta e
dall’assemblaggio adeguati di elementi strutturali per rispondere a quanto
richiesto nella gara d’appalto.  
  
---|---  
  
20

|

Il Puolustusvoimat (Forze armate), rappresentato dal Pääesikunta (Stato
maggiore generale), ha sostenuto, dinanzi al giudice del rinvio, che tale
sistema di piattaforma girevole era stato acquistato per fini specificamente
militari e che esso era destinato, in particolare, alla simulazione di
interventi militari. A sua detta, esso permette di simulare le contromisure
militari da attuare in caso di ricognizioni aeree, da diverse angolazioni, e
di «acquisire» i bersagli, nonché di effettuare esercitazioni in tali
attività.  
  
---|---  
  
21

|

Secondo l’argomentazione del Puolustusvoimat, detto sistema di piattaforma
girevole costituisce la componente essenziale di un dispositivo destinato ad
essere installato all’aperto per effettuare misurazioni, simulazioni ed
esercitazioni di manovre di guerra elettronica e, pertanto, esso è ideato per
lo studio di armi, a scopi militari.  
  
---|---  
  
22

|

Il medesimo sistema di piattaforma girevole costituirebbe un prodotto ai sensi
del punto M dell’allegato al decreto n. 76/1995.  
  
---|---  
  
23

|

Il giudice del rinvio chiede lumi in merito all’applicabilità della direttiva
2004/18 nell’ipotesi in cui il materiale oggetto dell’appalto persegua una
finalità specificamente militare, ma esistano altresì applicazioni tecniche di
tale materiale sostanzialmente simili nel settore civile.  
  
---|---  
  
24

|

In tale contesto, il Korkein hallinto-oikeus ha deciso di sospendere il
procedimento e di sottoporre alla Corte la seguente questione pregiudiziale:

«Se la direttiva [2004/18], tenendo conto dell’articolo 10 della medesima,
dell’articolo [296], paragrafo 1, lettera b), [CE] e dell’elenco (…) del
Consiglio del 15 aprile 1958, sia applicabile ad un appalto, per il resto
rientrante nell’ambito di applicazione della direttiva, quando secondo l’ente
aggiudicatore l’oggetto dell’appalto è destinato a fini specificamente
militari, ma per lo stesso oggetto esistono applicazioni tecniche sul mercato
civile largamente simili».  
  
---|---  
  
Sulla ricevibilità della domanda di pronuncia pregiudiziale

25

|

Il governo finlandese, pur non sollevando un’eccezione di irricevibilità,
nelle sue osservazioni scritte precisa che la domanda di pronuncia
pregiudiziale non contiene elementi attinenti alle misure che
l’amministrazione aggiudicatrice ritiene necessarie per «la tutela degli
interessi essenziali della sicurezza» della Repubblica di Finlandia, ai sensi
dell’articolo 296, paragrafo 1, lettera b), CE, ragion per cui esso ritiene di
non potersi pronunciare in merito a tale condizione d’applicazione di detta
disposizione.  
  
---|---  
  
26

|

A questo proposito, occorre osservare che la circostanza che il giudice del
rinvio non richieda l’interpretazione di tale condizione applicativa
dell’articolo 296, paragrafo 1, lettera b), CE di per sé non è idonea a
mettere in discussione la ricevibilità della citata domanda.  
  
---|---  
  
27

|

Nell’ambito della procedura istituita dall’articolo 267 TFUE, spetta infatti
esclusivamente al giudice nazionale, cui è stata sottoposta la controversia e
che deve assumersi la responsabilità dell’emananda decisione giurisdizionale,
valutare, alla luce delle particolarità del caso, sia la necessità di una
pronuncia pregiudiziale per essere in grado di emettere la propria decisione,
sia la rilevanza delle questioni che esso sottopone alla Corte. Di
conseguenza, allorché la questione sollevata riguarda l’interpretazione del
diritto dell’Unione, la Corte, in via di principio, è tenuta a statuire (v.,
segnatamente, sentenza del 24 aprile 2012, Kamberaj, C-571/10, punto 40 e
giurisprudenza citata).  
  
---|---  
  
28

|

Tuttavia, spetta alla Corte esaminare le condizioni in cui è adita dal giudice
nazionale al fine di verificare la propria competenza (v. sentenza Kamberaj,
cit., punto 41). Il rifiuto di pronunciarsi su una questione pregiudiziale
sollevata da un giudice nazionale è possibile solo quando risulta
manifestamente che l’interpretazione del diritto dell’Unione richiesta non ha
alcuna relazione con l’effettività o con l’oggetto della causa principale,
quando il problema è di natura ipotetica o quando la Corte non dispone degli
elementi di fatto e di diritto necessari per fornire una soluzione utile alle
questioni che le vengono sottoposte (v. sentenza del 14 febbraio 2008, Varec,
C-450/06, Racc. pag. I-581, punto 24).  
  
---|---  
  
29

|

A questo proposito, va rilevato che la questione sottoposta in questa
fattispecie potrebbe essere considerata ipotetica e, conseguentemente,
irricevibile solo se risultasse in modo manifesto che, nella causa principale,
l’applicazione della deroga prevista dall’articolo 296, paragrafo 1, lettera
b), CE, cui rinvia l’articolo 10 della direttiva 2004/18, non potrebbe in
nessun caso essere giustificata dagli interessi essenziali della sicurezza
della Repubblica di Finlandia.  
  
---|---  
  
30

|

Nella decisione di rinvio il Korkein hallinto-oikeus non ha indicato in modo
definitivo che nella fattispecie l’amministrazione aggiudicatrice ha addotto
siffatti interessi essenziali, ma si è limitato a constatare che il
Puolustusvoimat non ha precisato, come raccomanda invece la Commissione nella
comunicazione interpretativa sull’applicazione dell’articolo 296 CE agli
appalti pubblici della difesa [COM(2006) 779 def.], del 7 dicembre 2006, né
gli interessi essenziali per la sicurezza che erano in gioco nel contesto
dell’acquisto del sistema di piattaforma girevole di cui alla causa
principale, né i motivi per cui in questo caso specifico era necessario
evitare di applicare le regole previste dalla direttiva 2004/18.  
  
---|---  
  
31

|

Ciò considerato, non si può ritenere che la questione sottoposta sia
manifestamente ipotetica.  
  
---|---  
  
32

|

La domanda di pronuncia pregiudiziale deve pertanto essere considerata
ricevibile.  
  
---|---  
  
Sulla questione pregiudiziale

33

|

Con la sua questione, il giudice del rinvio chiede, in sostanza, se l’articolo
10 della direttiva 2004/18, letto in combinato disposto con l’articolo 296,
paragrafo 1, lettera b), CE, vada interpretato nel senso che autorizza uno
Stato membro a sottrarre dalle procedure previste da detta direttiva un
appalto pubblico bandito da un’amministrazione aggiudicatrice nel settore
della difesa per l’acquisto di materiale che, sebbene destinato a fini
specificamente militari, presenta altresì possibilità di applicazioni civili
largamente simili.  
  
---|---  
  
34

|

Dall’articolo 10 della direttiva 2004/18, in combinato disposto con l’articolo
296, paragrafo 1, lettera b), CE, si evince che per gli appalti aggiudicati
nel settore della difesa gli Stati membri possono adottare provvedimenti di
deroga a tale direttiva quando, da un lato, si tratti di «commercio di armi,
munizioni e materiale bellico» e, dall’altro, tali provvedimenti risultino
necessari per la «tutela degli interessi essenziali» per la sicurezza dello
Stato membro interessato.  
  
---|---  
  
35

|

A questo proposito occorre ricordare che queste disposizioni, come accade per
costante giurisprudenza quanto alle deroghe alle libertà fondamentali, devono
essere interpretate restrittivamente (v., in particolare, circa le deroghe ex
articolo 296 CE, sentenza del 15 dicembre 2009, Commissione/Finlandia,
C-284/05, Racc. pag. I-11705, punto 46 e giurisprudenza citata). Sebbene il
paragrafo 1, lettera b), di tale articolo si riferisca alle misure che uno
Stato membro può ritenere necessarie alla tutela degli interessi essenziali
della propria sicurezza, esso non può tuttavia essere interpretato nel senso
di conferire agli Stati membri il potere di derogare alle disposizioni del
Trattato CE mediante un mero richiamo a tali interessi (sentenza
Commissione/Finlandia, cit., punto 47).  
  
---|---  
  
36

|

Le tipologie di prodotti menzionate nell’elenco del Consiglio del 15 aprile
1958, cui fa espresso rinvio l’articolo 296, paragrafo 2, CE, rientrano in
linea di principio nella possibilità di deroga prevista al paragrafo 1,
lettera b), di tale articolo.  
  
---|---  
  
37

|

È compito del giudice del rinvio verificare se un prodotto come il sistema di
piattaforma girevole oggetto della causa principale possa essere ricondotto ad
una delle varie categorie menzionate in tale elenco.  
  
---|---  
  
38

|

Tuttavia, l’articolo 296, paragrafo 1, lettera b), CE precisa che le misure
che gli Stati membri possono adottare in questo contesto non devono alterare
le condizioni di concorrenza nel mercato comune per quanto riguarda i prodotti
che non siano destinati a fini specificamente militari.  
  
---|---  
  
39

|

Di conseguenza, occorre ricordare, da una parte, che un’amministrazione
aggiudicatrice non può far valere l’articolo 296, paragrafo 1, lettera b), CE
per giustificare una misura di deroga in occasione dell’acquisto di materiale
che possiede una vocazione civile certa e una finalità militare eventuale (v.,
in questo senso, sentenza dell’8 aprile 2008, Commissione/Italia, C-337/05,
Racc. pag. I-2173, punti 48 e 49).  
  
---|---  
  
40

|

D’altra parte, anche qualora un prodotto rientri nell’una o nell’altra delle
categorie di materiale menzionate nell’elenco del Consiglio del 15 aprile
1958, se esistono sue applicazioni tecniche civili largamente simili, esso può
essere considerato destinato a fini specificamente militari ex articolo 296 CE
unicamente se siffatto uso coincide non solo con quello che intende
conferirgli l’amministrazione aggiudicatrice, bensì anche, come ha rilevato
l’avvocato generale al paragrafo 48 delle conclusioni, con quello che si
evince da caratteristiche intrinseche di un materiale specialmente progettato,
sviluppato o modificato sostanzialmente a tali fini.  
  
---|---  
  
41

|

A tale riguardo occorre infatti rilevare che i termini «per impiego militare»
utilizzati al punto 11 di detto elenco nonché i termini «[purché] presentino
un carattere militare» e «esclusivamente concepiti» impiegati ai punti 14 e 15
di tale elenco postulano che i prodotti contemplati in tali punti devono
oggettivamente presentare un carattere specificamente militare.  
  
---|---  
  
42

|

Va infine ricordato che, recentemente, al decimo considerando della direttiva
2009/81, il legislatore dell’Unione ha precisato che i termini «materiale
militare» ai sensi di tale direttiva dovrebbero coprire i prodotti che,
sebbene originariamente concepiti per uso civile, sono successivamente
adattati a fini militari ed impiegati come armi, munizioni o materiale
bellico.  
  
---|---  
  
43

|

In base alle informazioni fornite alla Corte, un materiale quale il sistema di
piattaforma girevole di cui alla causa principale dovrebbe consentire di
eseguire misurazioni elettromagnetiche e di simulare situazioni di
combattimento. Pertanto, esso potrebbe essere qualificato alla stregua di
materiale militare destinato alla prova e al controllo delle armi ai sensi del
punto 15 dell’elenco del Consiglio del 15 aprile 1958, in combinato disposto
con i suoi punti 11 e 14. Quest’ultimo profilo deve essere verificato dal
giudice del rinvio.  
  
---|---  
  
44

|

Tuttavia, un siffatto sistema di piattaforma girevole, di cui
l’amministrazione aggiudicatrice intende avvalersi unicamente per scopi
militari, può essere considerato come destinato specificamente a tali fini a
norma dell’articolo 296, paragrafo 1, lettera b), CE solo se fosse assodato
che, diversamente dai materiali simili aventi applicazione civile addotti
dalla ricorrente nella causa principale, detto sistema, per le sue proprie
caratteristiche, potesse essere considerato come specialmente progettato e
sviluppato, anche in conseguenza di modifiche sostanziali, per i suddetti
fini. Anche questo aspetto deve essere verificato dal giudice del rinvio.  
  
---|---  
  
45

|

Occorre aggiungere che, nel caso in cui, in virtù delle considerazioni che
precedono, il giudice del rinvio dovesse constatare che il prodotto di cui
alla causa principale ricade nell’ambito di applicazione ratione materiae
dell’articolo 296, paragrafo 1, lettera b), CE, cui fa riferimento l’articolo
10 della direttiva 2004/18, esso sarebbe tenuto a verificare se lo Stato
membro che invoca tale disposizione del trattato sia in grado di dimostrare
che è necessario ricorrere alla deroga ivi prevista allo scopo di tutelare i
propri interessi essenziali in materia di sicurezza (v., in questo senso, in
particolare, sentenza Commissione/Finlandia, cit., punto 49), e se l’esigenza
di tutelare suddetti interessi essenziali non avrebbe potuto essere
soddisfatta nel contesto di una gara come quella prevista dalla direttiva
2004/18 (v., in questo senso, sentenza Commissione/Italia, cit., punto 53).  
  
---|---  
  
46

|

Alla luce delle considerazioni sin qui svolte, occorre rispondere alla
questione sottoposta che l’articolo 10 della direttiva 2004/18, letto in
combinato disposto con l’articolo 296, paragrafo 1, lettera b), CE, deve
essere interpretato nel senso che autorizza uno Stato membro ad esentare dalle
procedure previste da detta direttiva un appalto pubblico aggiudicato da
un’amministrazione aggiudicatrice nel settore della difesa per l’acquisto di
materiale che, sebbene destinato a fini specificamente militari, presenta
altresì possibilità di applicazioni civili largamente simili, unicamente
quando tale materiale, per le proprie caratteristiche, può essere considerato
come specialmente progettato e sviluppato, anche in conseguenza di modifiche
sostanziali, per i suddetti fini. Questo aspetto deve essere verificato dal
giudice del rinvio.  
  
---|---  
  
Sulle spese

47

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 10 della direttiva 2004/18/CE del Parlamento europeo e del
Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi,
letto in combinato disposto con l’articolo 296, paragrafo 1, lettera b), CE,
deve essere interpretato nel senso che autorizza uno Stato membro ad esentare
dalle procedure previste da detta direttiva un appalto pubblico aggiudicato da
un’amministrazione aggiudicatrice nel settore della difesa per l’acquisto di
materiale che, sebbene destinato a fini specificamente militari, presenta
altresì possibilità di applicazioni civili largamente simili, unicamente
quando tale materiale, per le proprie caratteristiche, può essere considerato
come specialmente progettato e sviluppato, anche in conseguenza di modifiche
sostanziali, per i suddetti fini. Questo aspetto deve essere verificato dal
giudice del rinvio.  
  
---|---  
|

Firme  
  
---|---  
  
* * *

( *1 ) Lingua processuale: il finlandese.

  

Parti  
Motivazione della sentenza  
Dispositivo  

## Parti

Nella causa C-615/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Korkein hallinto-oikeus (Finlandia) con
decisione del 13 dicembre 2010, pervenuta in cancelleria il 23 dicembre 2010,
nel procedimento promosso da

Insinööritoimisto InsTiimi Oy,

con l’intervento di:

Puolustusvoimat,

LA CORTE (Quarta Sezione),

composta dal sig. J.-C. Bonichot, presidente di sezione, dalla sig.ra A.
Prechal, dal sig. L. Bay Larsen (relatore), dalla sig.ra C. Toader e dal sig.
E. Jarašiūnas, giudici,

avvocato generale: sig.ra J. Kokott

cancelliere: sig.ra C. Strömholm, amministratore

vista la fase scritta del procedimento e in seguito all’udienza del 12
dicembre 2011,

considerate le osservazioni presentate:

– per la Insinööritoimisto InsTiimi Oy, da A.-M. Eskola, asianajaja, e T.
Pekkala;

– per il Puolustusvoimat, da J. Matinlassi, in qualità di agente;

– per il governo finlandese, da J. Heliskoski, in qualità di agente;

– per il governo ceco, da J. Očková nonché da T. Müller e M. Smolek, in
qualità di agenti;

– per il governo portoghese, da L. Inez Fernandes, in qualità di agente;

– per la Commissione europea, da E. Paasivirta e C. Zadra, in qualità di
agenti,

sentite le conclusioni dell’avvocato generale, presentate all’udienza del 19
gennaio 2012,

ha pronunciato la seguente

Sentenza

## Motivazione della sentenza

1\. La domanda di pronuncia pregiudiziale verte sull’interpretazione
dell’articolo 10 della direttiva 2004/18/CE del Parlamento europeo e del
Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi (GU
L 134, pag. 114), dell’articolo 346, paragrafo 1, lettera b), TFUE, nonché
dell’elenco delle armi, delle munizioni e del materiale bellico che figura
nella decisione 255/58 del Consiglio, del 15 aprile 1958 (in prosieguo:
l’«elenco del Consiglio del 15 aprile 1958»), ai quali si applica questa
disposizione del trattato FUE.

2\. Tale domanda è stata presentata nell’ambito di una controversia tra la
Insinööritoimisto InsTiimi Oy (Studio di ingegneria InsTiimi SA; in prosieguo:
l’«InsTiimi») ed il Suomen Puolustusvoimien Teknillinen Tutkimuslaitos
(Istituto di collaudo tecnico delle forze armate finlandesi), in merito
all’attribuzione da parte di quest’ultimo, secondo una procedura diversa da
quella stabilita dalla direttiva 2004/18, di un appalto per la fornitura di un
impianto a piattaforma girevole («tiltable turntable») adibito a supporto per
oggetti sottoposti a misurazioni elettromagnetiche.

Contesto normativo

Il diritto dell’Unione

3\. L’articolo 10 della direttiva 2004/18, intitolato «Appalti nel settore
della difesa» e figurante al Capo II del Titolo II della stessa, a sua volta
rubricato «Campo di applicazione», così recita:

«La presente direttiva si applica agli appalti pubblici aggiudicati dalle
amministrazioni aggiudicatrici nel settore della difesa, fatto salvo
l’articolo 296 del Trattato [CE]».

4\. Detto articolo 296 CE, che era applicabile all’epoca dei fatti della causa
principale e che è stato sostituito, nei medesimi termini, dall’articolo 346
TFUE in seguito all’entrata in vigore del Trattato di Lisbona, il 1° dicembre
2009, stabiliva quanto segue:

«1. Le disposizioni del (…) trattato [CE] non ostano alle norme seguenti:

a) nessuno Stato membro è tenuto a fornire informazioni la cui divulgazione
sia dallo stesso considerata contraria agli interessi essenziali della propria
sicurezza;

b) ogni Stato membro può adottare le misure che ritenga necessarie alla tutela
degli interessi essenziali della propria sicurezza e che si riferiscano alla
produzione o al commercio di armi, munizioni e materiale bellico; tali misure
non devono alterare le condizioni di concorrenza nel mercato comune per quanto
riguarda i prodotti che non siano destinati a fini specificamente militari.

2\. Il Consiglio, deliberando all’unanimità su proposta della Commissione, può
apportare modificazioni all’elenco, stabilito il 15 aprile 1958, dei prodotti
cui si applicano le disposizioni del paragrafo 1, lettera b)».

5\. La decisione 255/58 del Consiglio, del 15 aprile 1958, stabilisce l’elenco
cui rinvia l’articolo 296, paragrafo 2, CE, e di cui taluni estratti sono
riprodotti nel documento 14538/4/08 del Consiglio, del 26 novembre 2008. Il
giudice del rinvio fa riferimento a questo elenco, in particolare ai suoi
punti 11, 14 e 15, che sono redatti nei seguenti termini:

«Le disposizioni dell’articolo [296], paragrafo 1 b) del Trattato [CE] si
applicano alle armi, alle munizioni e al materiale bellico enumerati in
appresso, comprese le armi concepite per l’uso dell’energia nucleare:

(...)

11\. Materiale elettronico per impiego militare.

(...)

14\. Parti e pezzi speciali del materiale contemplato nel presente elenco,
[purché] presentino un carattere militare.

15\. Macchine, equipaggiamento e utensili esclusivamente concepiti per lo
studio, la fabbricazione, la prova e il controllo delle armi, munizioni e
ordigni per impiego unicamente militare, contemplati nel presente elenco».

6\. La direttiva 2009/81/CE del Parlamento europeo e del Consiglio del 13
luglio 2009, relativa al coordinamento delle procedure per l’aggiudicazione di
taluni appalti di lavori, di forniture e di servizi nei settori della difesa e
della sicurezza da parte delle amministrazioni aggiudicatrici/degli enti
aggiudicatori, e recante modifica delle direttive 2004/17/CE e 2004/18/CE (GU
L 216, pag. 76), che gli Stati membri dovevano attuare prima del 21 agosto
2011, dispone, al decimo considerando, quanto segue:

«Ai fini della presente direttiva, per materiale militare si dovrebbero
intendere in particolare i tipi di prodotti compresi [nell’elenco] del
Consiglio del 15 aprile 1958 (…). Tale elenco comprende solo materiale
progettato, sviluppato e prodotto a fini specificamente militari (…). Ai fini
della presente direttiva, i “materiali militari” dovrebbero comprendere anche
prodotti che, sebbene originariamente concepiti per uso civile, sono
successivamente adattati a fini militari ed impiegati come armi, munizioni o
materiale bellico».

Il diritto finlandese

7\. La direttiva 2004/18 è stata trasposta nel diritto finlandese dalla legge
n. 348/2007 sugli appalti pubblici (julkisista hankinnoista annettu laki) e
dal decreto n. 614/2007 sugli appalti pubblici (julkisista hankinnoista
annettu asetus).

8\. L’articolo 7, paragrafo 1, di detta legge delimita il suo ambito di
applicazione nei seguenti termini:

«Questa legge non si applica agli appalti:

1) che devono essere mantenuti segreti o la cui esecuzione richiede il
rispetto di specifiche misure di sicurezza stabilite per legge o quando gli
essenziali interessi di sicurezza dello Stato lo richiedono;

2) il cui oggetto sia destinato a fini prevalentemente militari (...)

(...)».

9\. Da una circolare amministrativa emessa dal Ministero della Difesa il 28
maggio 2008 risulta che per quanto riguarda gli appalti pubblici relativi
all’acquisizione di materiale militare occorre provvisoriamente seguire, tra
l’altro, il decreto del Ministero della Difesa n. 76 del 17 marzo 1995.

10\. L’articolo 1 del decreto n. 76/1995 definisce cosa s’intende per prodotto
o servizio destinato a scopi prevalentemente militari, che non rientrano
nell’ambito di applicazione della legge n. 348/2007 sugli appalti pubblici.

11\. Dal combinato disposto di detto articolo 1 e del punto M dell’allegato al
decreto n. 76/1995 si evince che si tratta sostanzialmente delle «attrezzature
speciali per l’attività militare, la formazione o le esercitazioni volte a
simulare interventi militari, nonché [delle] componenti, apparecchiature
ausiliarie e attrezzature specificamente progettate a tal fine».

Causa principale e questione pregiudiziale

12\. Nel corso del 2008 il Suomen Puolustusvoimien Teknillinen Tutkimuslaitos
ha lanciato, senza previa pubblicazione di un bando di gara nella Gazzetta
ufficiale dell’Unione europea , una gara d’appalto relativa ad un sistema di
piattaforma girevole di valore pari a EUR 1 650 000.

13\. Il 5 febbraio 2008 esso ha invitato quattro operatori economici, tra cui
l’InsTiimi, a presentargli proposte.

14\. Il 24 giugno 2008 l’appalto è stato aggiudicato – conformemente ad una
«procedura negoziata» che non rispetta i requisiti di una delle procedure di
appalto contenute nella direttiva 2004/18 – a un offerente diverso
dall’InsTiimi. Il 25 giugno 2008 l’oggetto dell’appalto e la modalità di
funzionamento del sistema di piattaforma girevole di cui alla causa principale
sono stati descritti in un quotidiano nazionale finlandese.

15\. Ritenendo che la procedura avrebbe dovuto svolgersi conformemente alle
disposizioni contenute nella direttiva 2004/18, l’InsTiimi ha intentato un
ricorso avverso la decisione di aggiudicazione dell’appalto oggetto della
causa principale dinanzi al markkinaoikeus (Tribunale delle cause economiche).

16\. Quest’ultimo giudice ha respinto tale ricorso ritenendo assodato che
detto sistema di piattaforma girevole era destinato a fini prevalentemente
militari e che l’amministrazione aggiudicatrice intendeva utilizzarlo
esclusivamente in tal senso.

17\. Pertanto, il markkinaoikeus è pervenuto alla conclusione che detto
appalto rientrava nella disposizione di deroga di cui all’articolo 7,
paragrafo 1, punto 2, della legge n. 348/2007 sugli appalti pubblici.

18\. L’InsTiimi ha impugnato tale decisione dinanzi al Korkein hallinto-oikeus
(Corte amministrativa suprema).

19\. L’InsTiimi ha sostenuto dinanzi a tale giudice che la piattaforma
girevole rappresenta un’innovazione tecnica sviluppata nell’industria civile,
e non costituisce materiale bellico. A suo avviso, la realizzazione tecnica
del sistema di piattaforma girevole in questione nella causa principale si
basa sulla combinazione di materiali, componenti e sistemi liberamente
reperibili, e la relativa progettazione dipenderebbe unicamente dalla scelta e
dall’assemblaggio adeguati di elementi strutturali per rispondere a quanto
richiesto nella gara d’appalto.

20\. Il Puolustusvoimat (Forze armate), rappresentato dal Pääesikunta (Stato
maggiore generale), ha sostenuto, dinanzi al giudice del rinvio, che tale
sistema di piattaforma girevole era stato acquistato per fini specificamente
militari e che esso era destinato, in particolare, alla simulazione di
interventi militari. A sua detta, esso permette di simulare le contromisure
militari da attuare in caso di ricognizioni aeree, da diverse angolazioni, e
di «acquisire» i bersagli, nonché di effettuare esercitazioni in tali
attività.

21\. Secondo l’argomentazione del Puolustusvoimat, detto sistema di
piattaforma girevole costituisce la componente essenziale di un dispositivo
destinato ad essere installato all’aperto per effettuare misurazioni,
simulazioni ed esercitazioni di manovre di guerra elettronica e, pertanto,
esso è ideato per lo studio di armi, a scopi militari.

22\. Il medesimo sistema di piattaforma girevole costituirebbe un prodotto ai
sensi del punto M dell’allegato al decreto n. 76/1995.

23\. Il giudice del rinvio chiede lumi in merito all’applicabilità della
direttiva 2004/18 nell’ipotesi in cui il materiale oggetto dell’appalto
persegua una finalità specificamente militare, ma esistano altresì
applicazioni tecniche di tale materiale sostanzialmente simili nel settore
civile.

24\. In tale contesto, il Korkein hallinto-oikeus ha deciso di sospendere il
procedimento e di sottoporre alla Corte la seguente questione pregiudiziale:

«Se la direttiva [2004/18], tenendo conto dell’articolo 10 della medesima,
dell’articolo [296], paragrafo 1, lettera b), [CE] e dell’elenco (…) del
Consiglio del 15 aprile 1958, sia applicabile ad un appalto, per il resto
rientrante nell’ambito di applicazione della direttiva, quando secondo l’ente
aggiudicatore l’oggetto dell’appalto è destinato a fini specificamente
militari, ma per lo stesso oggetto esistono applicazioni tecniche sul mercato
civile largamente simili».

Sulla ricevibilità della domanda di pronuncia pregiudiziale

25\. Il governo finlandese, pur non sollevando un’eccezione di irricevibilità,
nelle sue osservazioni scritte precisa che la domanda di pronuncia
pregiudiziale non contiene elementi attinenti alle misure che
l’amministrazione aggiudicatrice ritiene necessarie per «la tutela degli
interessi essenziali della sicurezza» della Repubblica di Finlandia, ai sensi
dell’articolo 296, paragrafo 1, lettera b), CE, ragion per cui esso ritiene di
non potersi pronunciare in merito a tale condizione d’applicazione di detta
disposizione.

26\. A questo proposito, occorre osservare che la circostanza che il giudice
del rinvio non richieda l’interpretazione di tale cond izione applicativa
dell’articolo 296, paragrafo 1, lettera b), CE di per sé non è idonea a
mettere in discussione la ricevibilità della citata domanda.

27\. Nell’ambito della procedura istituita dall’articolo 267 TFUE, spetta
infatti esclusivamente al giudice nazionale, cui è stata sottoposta la
controversia e che deve assumersi la responsabilità dell’emananda decisione
giurisdizionale, valutare, alla luce delle particolarità del caso, sia la
necessità di una pronuncia pregiudiziale per essere in grado di emettere la
propria decisione, sia la rilevanza delle questioni che esso sottopone alla
Corte. Di conseguenza, allorché la questione sollevata riguarda
l’interpretazione del diritto dell’Unione, la Corte, in via di principio, è
tenuta a statuire (v., segnatamente, sentenza del 24 aprile 2012, Kamberaj,
C-571/10, punto 40 e giurisprudenza citata).

28\. Tuttavia, spetta alla Corte esaminare le condizioni in cui è adita dal
giudice nazionale al fine di verificare la propria competenza (v. sentenza
Kamberaj, cit., punto 41). Il rifiuto di pronunciarsi su una questione
pregiudiziale sollevata da un giudice nazionale è possibile solo quando
risulta manifestamente che l’interpretazione del diritto dell’Unione richiesta
non ha alcuna relazione con l’effettività o con l’oggetto della causa
principale, quando il problema è di natura ipotetica o quando la Corte non
dispone degli elementi di fatto e di diritto necessari per fornire una
soluzione utile alle questioni che le vengono sottoposte (v. sentenza del 14
febbraio 2008, Varec, C-450/06, Racc. pag. I-581, punto 24).

29\. A questo proposito, va rilevato che la questione sottoposta in questa
fattispecie potrebbe essere considerata ipotetica e, conseguentemente,
irricevibile solo se risultasse in modo manifesto che, nella causa principale,
l’applicazione della deroga prevista dall’articolo 296, paragrafo 1, lettera
b), CE, cui rinvia l’articolo 10 della direttiva 2004/18, non potrebbe in
nessun caso essere giustificata dagli interessi essenziali della sicurezza
della Repubblica di Finlandia.

30\. Nella decisione di rinvio il Korkein hallinto-oikeus non ha indicato in
modo definitivo che nella fattispecie l’amministrazione aggiudicatrice ha
addotto siffatti interessi essenziali, ma si è limitato a constatare che il
Puolustusvoimat non ha precisato, come raccomanda invece la Commissione nella
comunicazione interpretativa sull’applicazione dell’articolo 296 CE agli
appalti pubblici della difesa [COM(2006) 779 def.], del 7 dicembre 2006, né
gli interessi essenziali per la sicurezza che erano in gioco nel contesto
dell’acquisto del sistema di piattaforma girevole di cui alla causa
principale, né i motivi per cui in questo caso specifico era necessario
evitare di applicare le regole previste dalla direttiva 2004/18.

31\. Ciò considerato, non si può ritenere che la questione sottoposta sia
manifestamente ipotetica.

32\. La domanda di pronuncia pregiudiziale deve pertanto essere considerata
ricevibile.

Sulla questione pregiudiziale

33\. Con la sua questione, il giudice del rinvio chiede, in sostanza, se
l’articolo 10 della direttiva 2004/18, letto in combinato disposto con
l’articolo 296, paragrafo 1, lettera b), CE, vada interpretato nel senso che
autorizza uno Stato membro a sottrarre dalle procedure previste da detta
direttiva un appalto pubblico bandito da un’amministrazione aggiudicatrice nel
settore della difesa per l’acquisto di materiale che, sebbene destinato a fini
specificamente militari, presenta altresì possibilità di applicazioni civili
largamente simili.

34\. Dall’articolo 10 della direttiva 2004/18, in combinato disposto con
l’articolo 296, paragrafo 1, lettera b), CE, si evince che per gli appalti
aggiudicati nel settore della difesa gli Stati membri possono adottare
provvedimenti di deroga a tale direttiva quando, da un lato, si tratti di
«commercio di armi, munizioni e materiale bellico» e, dall’altro, tali
provvedimenti risultino necessari per la «tutela degli interessi essenziali»
per la sicurezza dello Stato membro interessato.

35\. A questo proposito occorre ricordare che queste disposizioni, come accade
per costante giurisprudenza quanto alle deroghe alle libertà fondamentali,
devono essere interpretate restrittivamente (v., in particolare, circa le
deroghe ex articolo 296 CE, sentenza del 15 dicembre 2009,
Commissione/Finlandia, C-284/05, Racc. pag. I-11705, punto 46 e giurisprudenza
citata). Sebbene il paragrafo 1, lettera b), di tale articolo si riferisca
alle misure che uno Stato membro può ritenere necessarie alla tutela degli
interessi essenziali della propria sicurezza, esso non può tuttavia essere
interpretato nel senso di conferire agli Stati membri il potere di derogare
alle disposizioni del Trattato CE mediante un mero richiamo a tali interessi
(sentenza Commissione/Finlandia, cit., punto 47).

36\. Le tipologie di prodotti menzionate nell’elenco del Consiglio del 15
aprile 1958, cui fa espresso rinvio l’articolo 296, paragrafo 2, CE, rientrano
in linea di principio nella possibilità di deroga prevista al paragrafo 1,
lettera b), di tale articolo.

37\. È compito del giudice del rinvio verificare se un prodotto come il
sistema di piattaforma girevole oggetto della causa principale possa essere
ricondotto ad una delle varie categorie menzionate in tale elenco.

38\. Tuttavia, l’articolo 296, paragrafo 1, lettera b), CE precisa che le
misure che gli Stati membri possono adottare in questo contesto non devono
alterare le condizioni di concorrenza nel mercato comune per quanto riguarda i
prodotti che non siano destinati a fini specificamente militari.

39\. Di conseguenza, occorre ricordare, da una parte, che un’amministrazione
aggiudicatrice non può far valere l’articolo 296, paragrafo 1, lettera b), CE
per giustificare una misura di deroga in occasione dell’acquisto di materiale
che possiede una vocazione civile certa e una finalità militare eventuale (v.,
in questo senso, sentenza dell’8 aprile 2008, Commissione/Italia, C-337/05,
Racc. pag. I-2173, punti 48 e 49).

40\. D’altra parte, anche qualora un prodotto rientri nell’una o nell’altra
delle categorie di materiale menzionate nell’elenco del Consiglio del 15
aprile 1958, se esistono sue applicazioni tecniche civili largamente simili,
esso può essere considerato destinato a fini specificamente militari ex
articolo 296 CE unicamente se siffatto uso coincide non solo con quello che
intende conferirgli l’amministrazione aggiudicatrice, bensì anche, come ha
rilevato l’avvocato generale al paragrafo 48 delle conclusioni, con quello che
si evince da caratteristiche intrinseche di un materiale specialmente
progettato, sviluppato o modificato sostanzialmente a tali fini.

41\. A tale riguardo occorre infatti rilevare che i termini «per impiego
militare» utilizzati al punto 11 di detto elenco nonché i termini «[purché]
presentino un carattere militare» e «esclusivamente concepiti» impiegati ai
punti 14 e 15 di tale elenco postulano che i prodotti contemplati in tali
punti devono oggettivamente presentare un carattere specificamente militare.

42\. Va infine ricordato che, recentemente, al decimo considerando della
direttiva 2009/81, il legislatore dell’Unione ha precisato che i termini
«materiale militare» ai sensi di tale direttiva dovrebbero coprire i prodotti
che, sebbene originariamente concepiti per uso civile, sono successivamente
adattati a fini militari ed impiegati come armi, munizioni o materiale
bellico.

43\. In base alle informazioni fornite alla Corte, un materiale quale il
sistema di piattaforma girevole di cui alla causa principale dovrebbe
consentire di eseguire misurazioni elettromagnetiche e di simulare situazioni
di combattimento. Pertanto, esso potrebbe essere qualificato alla stregua di
materiale militare destinato alla prova e al controllo delle armi ai sensi del
punto 15 dell’elenco del Consiglio del 15 aprile 1958, in combinato disposto
con i suoi punti 11 e 14. Quest’ultimo profilo deve essere verificato dal
giudice del rinvio.

44\. Tuttavia, un siffatto sistema di piattaforma girevole, di cui
l’amministrazione aggiudicatrice intende avvalersi unicamente per scopi
militari, può essere considerato come destinato specificamente a tali fini a
norma dell’articolo 296, paragrafo 1, lettera b), CE solo se fosse assodato
che, diversamente dai materiali simili aventi applicazione civile addotti
dalla ricorrente nella causa principale, detto sistema, per le sue proprie
caratteristiche, potesse essere considerato come specialmente progettato e
sviluppato, anche in conseguenza di modifiche sostanziali, per i suddetti
fini. Anche questo aspetto deve essere verificato dal giudice del rinvio.

45\. Occorre aggiungere che, nel caso in cui, in virtù delle considerazioni
che precedono, il giudice del rinvio dovesse constatare che il prodotto di cui
alla causa principale ricade nell’ambito di applicazione ratione materiae
dell’articolo 296, paragrafo 1, lettera b), CE, cui fa riferimento l’articolo
10 della direttiva 2004/18, esso sarebbe tenuto a verificare se lo Stato
membro che invoca tale disposizione del trattato sia in grado di dimostrare
che è necessario ricorrere alla deroga ivi prevista allo scopo di tutelare i
propri interessi essenziali in materia di sicurezza (v., in questo senso, in
particolare, sentenza Commissione/Finlandia, cit., punto 49), e se l’esigenza
di tutelare suddetti interessi essenziali non avrebbe potuto essere
soddisfatta nel contesto di una gara come quella prevista dalla direttiva
2004/18 (v., in questo senso, sentenza Commissione/Italia, cit., punto 53).

46\. Alla luce delle considerazioni sin qui svolte, occorre rispondere alla
questione sottoposta che l’articolo 10 della direttiva 2004/18, letto in
combinato disposto con l’articolo 296, paragrafo 1, lettera b), CE, deve
essere interpretato nel senso che autorizza uno Stato membro ad esentare dalle
procedure previste da detta direttiva un appalto pubblico aggiudicato da
un’amministrazione aggiudicatrice nel settore della difesa per l’acquisto di
materiale che, sebbene destinato a fini specificamente militari, presenta
altresì possibilità di applicazioni civili largamente simili, unicamente
quando tale materiale, per le proprie caratteristiche, può essere considerato
come specialmente progettato e sviluppato, anche in conseguenza di modifiche
sostanziali, per i suddetti fini. Questo aspetto deve essere verificato dal
giudice del rinvio.

Sulle spese

47\. Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.

## Dispositivo

Per questi motivi, la Corte (Quarta Sezione) dichiara:

L’articolo 10 della direttiva 2004/18/CE del Parlamento europeo e del
Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi,
letto in combinato disposto con l’articolo 296, paragrafo 1, lettera b), CE,
deve essere interpretato nel senso che autorizza uno Stato membro ad esentare
dalle procedure previste da detta direttiva un appalto pubblico aggiudicato da
un’amministrazione aggiudicatrice nel settore della difesa per l’acquisto di
materiale che, sebbene destinato a fini specificamente militari, presenta
altresì possibilità di applicazioni civili largamente simili, unicamente
quando tale materiale, per le proprie caratteristiche, può essere considerato
come specialmente progettato e sviluppato, anche in conseguenza di modifiche
sostanziali, per i suddetti fini. Questo aspetto deve essere verificato dal
giudice del rinvio.

  *[""]: Double quotes
  *[*]: Asterisk
  *[?]: Question mark

