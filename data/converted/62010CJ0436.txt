

SENTENZA DELLA CORTE (Quinta Sezione)

29 marzo 2012 ( *1 )

«Sesta direttiva IVA — Articoli 6, paragrafo 2, primo comma, lettera a), e 13,
parte B, lettera b) — Diritto a detrazione — Bene di investimento appartenente
ad un soggetto passivo persona giuridica e messo a disposizione del suo
personale per fini privati di quest’ultimo»

Nella causa C-436/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla cour d’appel de Mons (Belgio), con
decisione dell’8 settembre 2010, pervenuta in cancelleria il 13 settembre
2010, nel procedimento

État belge

contro

BLM SA,

LA CORTE (Quinta Sezione),

composta dal sig. M. Safjan, presidente di sezione, dal sig. J.-J. Kasel
(relatore) e dalla sig.ra M. Berger, giudici,

avvocato generale: sig.ra J. Kokott

cancelliere: sig.ra C. Strömholm, amministratore

vista la fase scritta del procedimento e in seguito all’udienza dell’8
dicembre 2011,

considerate le osservazioni presentate:

—

|

per la BLM SA, da O. D’Aout, avocat,  
  
---|---  
  
—

|

per il governo belga, da J.-C. Halleux e da M. Jacobs, in qualità di agenti,  
  
---|---  
  
—

|

per il governo tedesco, da T. Henze e C. Blaschke, in qualità di agenti,  
  
---|---  
  
—

|

per la Commissione europea, da B. Stromsky nonché da D. Recchia e C. Soulay,
in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 6, paragrafo 2, primo comma, lettera a), e 13, parte B, lettera b),
della sesta direttiva 77/388/CEE del Consiglio, del 17 maggio 1977, in materia
di armonizzazione delle legislazioni degli Stati Membri relative alle imposte
sulla cifra di affari — Sistema comune di imposta sul valore aggiunto: base
imponibile uniforme (GU L 145, pag. 1), come modificata dalla direttiva
95/7/CE del Consiglio, del 10 aprile 1995 (GU L 102, pag. 18; in prosieguo: la
«sesta direttiva»).  
  
---|---  
  
2

|

Tale domanda è stata presentata nell’ambito di una controversia tra lo Stato
belga e la BLM SA (in prosieguo: la «BLM»), una società di diritto belga, in
merito alla detrazione dell’imposta sul valore aggiunto (in prosieguo:
l’«IVA») versata a monte, relativa ad un bene immobile in parte usato per fini
privati del personale di tale società.  
  
---|---  
  
Contesto normativo

La normativa dell’Unione

3

|

A tenore del quinto e sesto considerando della sesta direttiva:

«considerando che la nozione di soggetto di imposta deve essere precisata
consentendo agli Stati membri, per garantire una migliore neutralità
dell’imposta, di includervi le persone che effettuano alcune operazioni
occasionali;

considerando che la nozione di operazione imponibile ha creato difficoltà
soprattutto per le operazioni assimilate ad operazioni imponibili e che è
sembrato necessario precisare queste nozioni».  
  
---|---  
  
4

|

L’articolo 2, punto 1, della sesta direttiva dispone quanto segue:

«Sono soggette all’[IVA]:

1\. le cessioni di beni e le prestazioni di servizi, effettuate a titolo
oneroso all’interno del paese da un soggetto passivo che agisce in quanto
tale».  
  
---|---  
  
5

|

L’articolo 4, paragrafo 1, della sesta direttiva così prevede:

«Si considera soggetto passivo chiunque esercita in modo indipendente e in
qualsiasi luogo una delle attività economiche di cui al paragrafo 2,
indipendentemente dallo scopo o dai risultati di detta attività».  
  
---|---  
  
6

|

L’articolo 6, paragrafo 2, della sesta direttiva è redatto nei seguenti
termini:

«Sono assimilati a prestazioni di servizi a titolo oneroso:

|

a)

|

l’uso di un bene destinato all’impresa per l’uso privato del soggetto passivo
o per l’uso del suo personale o, più generalmente, a fini estranei alla sua
impresa qualora detto bene abbia consentito una deduzione totale o parziale
dell’[IVA];  
  
---|---  
  
b)

|

le prestazioni di servizi a titolo gratuito effettuate dal soggetto passivo
per il proprio uso privato o ad uso del suo personale o, più generalmente, per
fini estranei alla sua impresa.  
  
---|---  
  
Gli Stati membri hanno la facoltà di derogare alle disposizioni del presente
paragrafo a condizione che tale deroga non dia luogo a distorsioni di
concorrenza».  
  
7

|

In virtù dell’articolo 13, parte B, lettera b), primo comma, della sesta
direttiva, gli Stati membri esonerano «l’affitto e la locazione di beni
immobili (…)».  
  
---|---  
  
8

|

L’articolo 17, paragrafo 2, della stessa direttiva, nella sua versione
risultante dall’articolo 28 septies della medesima, così dispone:

«Nella misura in cui i beni e servizi sono impiegati ai fini di sue operazioni
soggette ad imposta, il soggetto passivo è autorizzato a dedurre dall’imposta
di cui è debitore:

|

a)

|

l’[IVA] dovuta o assolta all’interno del paese per i beni che gli sono o gli
saranno ceduti e per i servizi che gli sono o gli saranno prestati da un altro
soggetto passivo».  
  
---|---  
  
La normativa nazionale

9

|

L’articolo 19, paragrafo 1, del codice dell’IVA sancisce:

«È assimilato a una prestazione di servizi effettuata a titolo oneroso l’uso
di un bene destinato all’impresa per l’uso privato del soggetto passivo o per
l’uso del suo personale o, più generalmente, a fini estranei all’attività
economica del soggetto passivo, qualora detto bene abbia consentito una
detrazione totale o parziale dell’imposta».  
  
---|---  
  
10

|

A norma dell’articolo 44, paragrafo 3, punto 2, del medesimo codice, sono
esenti dall’IVA «l’affitto, la locazione e la cessione del contratto di
locazione dei beni immobili per natura, come anche l’uso di tali beni alle
condizioni di cui all’articolo 19, paragrafo 1 (…)».  
  
---|---  
  
11

|

Nella decisione di rinvio, la cour d’appel de Mons menziona la circolare
amministrativa n. E.T.108691, del 31 gennaio 2005, redatta in seguito alla
sentenza della Corte dell’8 maggio 2003, Seeling, C-269/00 (Racc. pag.
I-4101), e ne trae conseguenze pratiche per la normativa nazionale. Secondo il
giudice del rinvio, tale circolare limita l’applicazione della suddetta
sentenza Seeling ai soli soggetti passivi persone fisiche. Per quanto riguarda
i soggetti passivi persone giuridiche che mettono a disposizione di un gestore
o di un socio un bene immobile destinato interamente al patrimonio
dell’impresa, la suddetta circolare precisa che un simile uso costituisce una
locazione di un bene immobile che, in quanto tale, è esente dall’IVA.  
  
---|---  
  
Causa principale e questione pregiudiziale

12

|

La BLM, costituita nell’aprile 2003 dai sigg. Bertrand e Bernard Losfeld, ha
come oggetto sociale, in particolare, l’attività di consulenza in materia
finanziaria, tecnica, commerciale o amministrativa in senso ampio, nonché
l’assistenza e la fornitura di servizi, direttamente o indirettamente, nel
settore amministrativo o finanziario, nelle vendite, nella produzione e nella
gestione in generale. Per quanto riguarda queste attività, la BLM è soggetta
all’IVA.  
  
---|---  
  
13

|

Nel dicembre 2003, la BLM ha ricevuto, tramite conferimento da parte del sig.
Bertrand Losfeld e di sua moglie, un diritto reale di usufrutto, di durata
ventennale, su un edificio che avevano fatto costruire precedentemente e per
la costruzione del quale avevano optato per la qualità di soggetti passivi
dell’IVA. Essi risiedono in tale edificio con i loro figli dal luglio 2002.
Nel medesimo edificio, la BLM dispone di un ufficio e di una sala archivi.  
  
---|---  
  
14

|

Tale conferimento ha dato luogo al pagamento dell’IVA, che è stata detratta
dalla BLM nella sua dichiarazione afferente al quarto trimestre del 2003,
ovvero una somma di EUR 42420,61 che era stata portata in detrazione.  
  
---|---  
  
15

|

La BLM, della quale il sig. Bertrand Losfeld è l’amministratore delegato, non
richiede a quest’ultimo il pagamento di un canone di locazione per l’uso
privato di una parte dell’edificio di cui trattasi. Tuttavia, egli è soggetto
all’imposta delle persone fisiche su un vantaggio in natura, calcolato
forfettariamente in base ad un’occupazione per uso privato dell’edificio pari
al 75%.  
  
---|---  
  
16

|

In seguito ad un controllo effettuato in loco dall’amministrazione finanziaria
di Tournai (in prosieguo: l’«amministrazione finanziaria»), quest’ultima ha
contestato la detraibilità di una parte dell’IVA versata dalla BLM in
occasione del conferimento, ossia un importo pari a EUR 31683,96. Infatti,
essa ha ritenuto che si trattasse di un uso non professionale dell’edificio.
Orbene, l’uso privato di un edificio costituirebbe un’operazione esente
dall’IVA. Di conseguenza, il soggetto passivo non potrebbe detrarre l’IVA
gravante a monte sulla costruzione della parte dell’edificio messa a
disposizione dell’amministratore delegato della BLM.  
  
---|---  
  
17

|

L’amministrazione finanziaria ha ritenuto che l’IVA relativa alle spese di
costruzione dei locali professionali, ossia l’ufficio e la sala archivi, fosse
detraibile al 100%, che quella relativa ai lavori effettuati nei locali
cosiddetti «misti» fosse detraibile al 25,31% e che il resto dell’edificio
dovesse essere considerato come totalmente privato. Con decisione del 1o marzo
2005, essa ha dunque dichiarato la BLM debitrice della somma di EUR 31683,96
per detrazione illegittima dell’IVA, nonché di un’ammenda e di interessi
moratori.  
  
---|---  
  
18

|

La BLM ha proposto ricorso avverso la summenzionata decisione dinanzi al
Tribunal de première instance de Mons. Nelle conclusioni presentate dinanzi al
medesimo, l’amministrazione finanziaria ha formulato, in subordine, una
domanda riconvenzionale volta a fare fissare, per ogni anno trascorso, la base
imponibile dell’uso a fini privati del bene immobile di cui trattasi a 1/15
della parte del prezzo di tale bene. Con sentenza in data 8 agosto 2006, il
medesimo tribunale ha considerato, in particolare, che la base annua della
messa a disposizione gratuita del bene immobile da parte della BLM dovesse
essere fissata a 1/20 del prezzo pagato per l’acquisto dell’usufrutto
sull’edificio, a concorrenza della parte occupata per uso privato.  
  
---|---  
  
19

|

Non essendo rimasta soddisfatta da tale sentenza, l’amministrazione
finanziaria ha interposto appello contro quest’ultima dinanzi alla cour
d’appel de Mons. A sostegno del suo appello, essa deduce che una messa a
disposizione, come quella in esame nella causa principale, deve essere
considerata una locazione a titolo oneroso esente dall’IVA. Costituendo
un’operazione non soggetta ad imposta, il soggetto passivo non potrebbe dunque
detrarre l’imposta che ha gravato sulla costruzione della parte dell’edificio
messa a disposizione. Tale amministrazione sostiene, a tal riguardo, che la
citata sentenza Seeling si applica unicamente a un soggetto passivo avente la
qualità di persona fisica, poiché una siffatta persona non può essere al
contempo proprietaria di un bene immobile e locataria di questo stesso bene.  
  
---|---  
  
20

|

Dinanzi al giudice del rinvio, la BLM afferma che la soluzione, adottata dalla
Corte nella sentenza Seeling sopra citata, è applicabile a una situazione come
quella in esame nella causa principale.  
  
---|---  
  
21

|

Alla luce di quanto sopra, la Cour d’appel de Mons ha deciso di sospendere il
procedimento e di sottoporre alla Corte la seguente questione pregiudiziale:

«Se gli articoli 6, paragrafo 2, primo comma, lettera a), e 13, parte B,
lettera b), della sesta direttiva (...) debbano essere interpretati nel senso
che ostano a una normativa nazionale che tratta come una prestazione di
servizi esente da imposta, in quanto affitto o locazione di un bene immobile
ai sensi del suddetto articolo 13, parte B, lettera b), l’uso privato da parte
del dirigente e della sua famiglia di una parte di un edificio costruito o
posseduto in virtù di un diritto reale immobiliare dal soggetto passivo
persona giuridica, qualora tale bene d’investimento consenta il diritto alla
detrazione dell’imposta a monte».  
  
---|---  
  
Sulla questione pregiudiziale

22

|

Con la sua questione, il giudice del rinvio chiede sostanzialmente se gli
articoli 6, paragrafo 2, primo comma, lettera a) e 13, parte B, lettera b),
della sesta direttiva debbano essere interpretati nel senso che ostano a una
normativa nazionale che, pur non essendo soddisfatte le caratteristiche di un
affitto o di una locazione di un bene immobile a norma dell’articolo 13, parte
B, lettera b), tratta come una prestazione di servizi esente dall’IVA, in
forza di quest’ultima disposizione, l’uso per fini privati del personale di un
soggetto passivo persona giuridica, di una parte di un edificio costruito o
posseduto in forza di un diritto reale immobiliare da parte del medesimo
soggetto passivo, qualora tale bene abbia conferito un diritto alla detrazione
dell’imposta a monte.  
  
---|---  
  
23

|

A tale riguardo, occorre ricordare che, nella sua citata sentenza Seeling, la
Corte ha già statuito che gli articoli 6, paragrafo 2, primo comma, lettera
a), e 13, parte B, lettera b), della sesta direttiva devono essere
interpretati nel senso che ostano a una normativa nazionale che tratta come
una prestazione di servizi esente da imposta, in quanto affitto o locazione di
un bene immobile ai sensi del suddetto articolo 13, parte B, lettera b), l’uso
per fini privati del soggetto passivo di una parte di un edificio destinato
interamente alla sua impresa.  
  
---|---  
  
24

|

È vero che, nella causa che ha dato origine alla citata sentenza Seeling, il
soggetto passivo era una persona fisica e sussisteva quindi identità di
persone tra questo soggetto passivo e la persona che aveva usato per fini
privati il bene destinato all’impresa. Tuttavia, contrariamente a quanto
sostenuto dal governo belga nelle sue osservazioni dinanzi alla Corte, non si
può dedurre da tale circostanza che l’interpretazione dell’articolo 6,
paragrafo 2, primo comma, lettera a), della sesta direttiva, adottata dalla
Corte nella predetta sentenza, non possa trovare applicazione qualora il
soggetto passivo sia una persona giuridica.  
  
---|---  
  
25

|

Infatti, da una parte, come emerge con chiarezza dalla sua formulazione,
l’articolo 6, paragrafo 2, primo comma, lettera a), della sesta direttiva
riguarda non soltanto il caso del soggetto passivo che utilizza per fini
privati un bene destinato all’impresa, ma anche quello in cui il personale di
un soggetto passivo procede a un uso siffatto. Orbene, in quest’ultima
ipotesi, non sussiste identità tra le persone interessate e la circostanza che
il soggetto passivo sia una persona giuridica non esclude che possa esserci un
uso del bene per fini privati da parte del personale di tale soggetto passivo.  
  
---|---  
  
26

|

Inoltre, va constatato che la disposizione in parola, che impiega il termine
«soggetto passivo», non opera alcuna distinzione tra le persone fisiche e le
persone giuridiche e che essa si limita a prevedere in quale modo debbano
essere trattate, ai fini dell’IVA, talune operazioni economiche che non
rientrano in altre disposizioni della sesta direttiva.  
  
---|---  
  
27

|

Del resto, dai considerando quinto e sesto della sesta direttiva emerge che la
qualità di «soggetto passivo» è connessa alle operazioni effettuate da un
operatore economico e non alla forma giuridica del medesimo. Pertanto,
conformemente all’articolo 4, paragrafo 1, della direttiva in parola, si deve
considerare soggetto passivo chiunque esercita in modo indipendente e in
qualsiasi luogo una delle attività economiche di cui al paragrafo 2 del
medesimo articolo, indipendentemente dagli scopi o dai risultati di tale
attività.  
  
---|---  
  
28

|

D’altra parte, va precisato che, contrariamente a quanto dedotto dal governo
belga, dalla citata sentenza Seeling non emerge che la Corte abbia basato il
proprio ragionamento su una presunta impossibilità di concepire una locazione
immobiliare qualora l’operazione riguardi una sola e unica persona fisica, che
sarebbe dunque in possesso della duplice qualità di locatore e locatario.  
  
---|---  
  
29

|

Infatti, sebbene la Corte avrebbe potuto limitarsi a statuire che, in una
situazione come quella in esame nella causa che ha dato luogo alla citata
sentenza Seeling, per definizione non poteva esserci un accordo sulle
condizioni di locazione, essa ha esaminato se tale situazione potesse essere
qualificata come locazione di un bene immobile a norma dell’articolo 13, parte
B, lettera b), della sesta direttiva e, al punto 51 della summenzionata
sentenza, ha concluso, a tal riguardo, che una siffatta situazione era
caratterizzata dall’assenza tanto del pagamento di un canone di locazione
quanto di un accordo sulla durata del diritto di godimento nonché sul diritto
di occupare l’alloggio e di escluderne altre persone.  
  
---|---  
  
30

|

Ne consegue che, in mancanza di tali caratteristiche, l’uso per fini privati
del personale di un soggetto passivo persona giuridica, di una parte di un
edificio costruito o posseduto in forza di un diritto reale immobiliare da
detto soggetto passivo, non può essere qualificato come locazione di un bene
immobile ai sensi dell’articolo 13, parte B, lettera b), della sesta
direttiva.  
  
---|---  
  
31

|

Pertanto, occorre rispondere alla questione posta che gli articoli 6,
paragrafo 2, primo comma, lettera a), e 13, parte B, lettera b), della sesta
direttiva devono essere interpretati nel senso che ostano ad una normativa
nazionale che, pur non essendo soddisfatte le caratteristiche di un affitto o
di una locazione di un bene immobile a norma di tale articolo 13, parte B,
lettera b), tratta come una prestazione di servizi esente dall’IVA in forza di
quest’ultima disposizione, l’uso per fini privati del personale di un soggetto
passivo persona giuridica, di una parte di un edificio costruito o posseduto
in virtù di un diritto reale immobiliare dal predetto soggetto passivo,
qualora tale bene abbia conferito il diritto alla detrazione dell’imposta a
monte.  
  
---|---  
  
32

|

A tal riguardo, spetta al giudice del rinvio valutare se, in una situazione
come quella in esame nella causa principale, si possa considerare che sussiste
una locazione di un bene immobile ai sensi dell’articolo 13, parte B, lettera
b), della sesta direttiva.  
  
---|---  
  
Sulle spese

33

|

Nei confronti delle parti nella causa principale la presente causa costituisce
un incidente sollevato dinanzi al giudice nazionale, cui spetta quindi
statuire sulle spese. Le spese sostenute da altri soggetti per presentare
osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

Gli articoli 6, paragrafo 2, primo comma, lettera a), e 13, parte B, lettera
b), della sesta direttiva 77/388/CEE del Consiglio, del 17 maggio 1977, in
materia di armonizzazione delle legislazioni degli Stati Membri relative alle
imposte sulla cifra di affari — Sistema comune di imposta sul valore aggiunto:
base imponibile uniforme, quale modificata dalla direttiva 95/7/CE del
Consiglio del 10 aprile 1995, devono essere interpretati nel senso che ostano
ad una normativa nazionale che, pur non essendo soddisfatte le caratteristiche
di un affitto o di una locazione di un bene immobile a norma di detto articolo
13, parte B, lettera b), tratta come una prestazione di servizi, esente
dall’imposta sul valore aggiunto in forza di quest’ultima disposizione, l’uso
per fini privati del personale di un soggetto passivo persona giuridica, di
una parte di un edificio costruito o posseduto in virtù di un diritto reale
immobiliare dal predetto soggetto passivo, qualora tale bene abbia conferito
il diritto alla detrazione dell’imposta a monte.  
  
---|---  
|

Spetta al giudice del rinvio valutare se, in una situazione come quella in
esame nella causa principale, si possa considerare che sussiste una locazione
di un bene immobile ai sensi del suddetto articolo 13, parte B, lettera b).  
  
---|---  
|

Firme  
  
---|---  
  
* * *

( *1 ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

