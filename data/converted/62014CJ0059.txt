

SENTENZA DELLA CORTE (Quarta Sezione)

6 ottobre 2015 ( *1 )

«Rinvio pregiudiziale — Regolamento (CE, Euratom) n. 2988/95 — Tutela degli
interessi finanziari dell’Unione europea — Articoli 1, paragrafo 2, e 3,
paragrafo 1, primo comma — Recupero di una restituzione all’esportazione —
Termine di prescrizione — Dies a quo — Azione od omissione dell’operatore
economico — Insorgere del pregiudizio — Infrazione continuata — Infrazione
puntuale»

Nella causa C‑59/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Finanzgericht Hamburg (Germania), con
decisione del 13 dicembre 2013, pervenuta in cancelleria il 7 febbraio 2014,
nel procedimento

Firma Ernst Kollmer Fleischimport und -export

contro

Hauptzollamt Hamburg-Jonas,

LA CORTE (Quarta Sezione),

composta da L. Bay Larsen, presidente di sezione, K. Jürimäe (relatore), J.
Malenovský, M. Safjan e A. Prechal, giudici,

avvocato generale: P. Cruz Villalón

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per la Firma Ernst Kollmer Fleischimport und -export, da D. Ehle,
Rechtsanwalt;  
  
---|---  
  
—

|

per il governo ellenico, da I. Chalkias e E. Leftheriotou, in qualità di
agenti;  
  
---|---  
  
—

|

per la Commissione europea, da J. Baquero Cruz, P. Rossi e B. Eggers, in
qualità di agenti,  
  
---|---  
  
sentite le conclusioni dell’avvocato generale, presentate all’udienza dell’11
giugno 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 1, paragrafo 2, e 3, paragrafo 1, primo comma, del regolamento (CE,
Euratom) n. 2988/95 del Consiglio, del 18 dicembre 1995, relativo alla tutela
degli interessi finanziari delle Comunità (GU L 312, pag. 1).  
  
---|---  
  
2

|

Tale domanda è stata presentata nell’ambito di una controversia tra la Firma
Ernst Kollmer Fleischimport und -export e lo Hauptzollamt Hamburg-Jonas
(ufficio doganale principale di Amburgo-Jonas; in prosieguo: lo
«Hauptzollamt») in merito al rimborso di restituzioni all’esportazione.  
  
---|---  
  
Contesto normativo

Il regolamento n. 2988/95

3

|

L’articolo 1 del regolamento n. 2988/95 così dispone:

«1. Ai fini della tutela degli interessi finanziari delle Comunità europee è
adottata una normativa generale relativa a dei controlli omogenei e a delle
misure e sanzioni amministrative riguardanti irregolarità relative al diritto
comunitario.

2\. Costituisce irregolarità qualsiasi violazione di una disposizione del
diritto comunitario derivante da un’azione o un’omissione di un operatore
economico che abbia o possa avere come conseguenza un pregiudizio al bilancio
generale delle Comunità o ai bilanci da queste gestite, attraverso la
diminuzione o la soppressione di entrate provenienti da risorse proprie
percepite direttamente per conto delle Comunità, ovvero una spesa indebita».  
  
---|---  
  
4

|

L’articolo 3, paragrafo 1, del regolamento in parola prevede quanto segue:

«Il termine di prescrizione delle azioni giudiziarie è di quattro anni a
decorrere dall’esecuzione dell’irregolarità di cui all’articolo 1, paragrafo
1. Tuttavia, le normative settoriali possono prevedere un termine inferiore e
comunque non inferiore a tre anni.

Per le irregolarità permanenti o ripetute, il termine di prescrizione decorre
dal giorno in cui cessa l’irregolarità. (...)

(...)».  
  
---|---  
  
5

|

L’articolo 4 del suddetto regolamento riguarda le misure amministrative volte
alla ripetizione dei vantaggi indebitamente ottenuti. L’articolo 5 del
medesimo regolamento enuncia le sanzioni amministrative che possono comportare
le irregolarità intenzionali o causate da negligenza.  
  
---|---  
  
Il regolamento (CEE) n. 565/80

6

|

In forza dell’articolo 5, paragrafo 1, del regolamento (CEE) n. 565/80 del
Consiglio, del 4 marzo 1980, relativo al pagamento anticipato delle
restituzioni all’esportazione per i prodotti agricoli (GU L 62, pag. 5), prima
della sua abrogazione da parte del regolamento (CE) n. 1713/2006 della
Commissione, del 20 novembre 2006, che abolisce il prefinanziamento delle
restituzioni all’esportazione per i prodotti agricoli (GU L 321, pag. 11), «a
richiesta dell’interessato, viene pagato un importo pari alla restituzione
all’esportazione non appena i prodotti o le merci siano sottoposti al regime
di deposito doganale o di zona franca ai fini della loro esportazione entro un
determinato termine».  
  
---|---  
  
7

|

L’articolo 6 del medesimo regolamento era del seguente tenore:

«Il beneficio dei regimi previsti dal presente regolamento è subordinato alla
costituzione di una cauzione che garantisca il rimborso di un importo pari a
quello pagato, maggiorato di un importo supplementare.

A prescindere dai casi di forza maggiore, questa cauzione viene incamerata
totalmente o parzialmente:

|

—

|

nel caso in cui il rimborso non sia stato effettuato in quanto l’esportazione
non ha avuto luogo entro il termine di cui all’articolo 4, paragrafo 1, e
all’articolo 5, paragrafo 1,

o  
  
---|---  
  
—

|

se risulta che non è sorto alcun diritto alla restituzione o che il diritto
alla restituzione riguardava un importo inferiore».  
  
---|---  
  
Il regolamento (CEE) n. 3665/87

8

|

L’articolo 17, paragrafo 1, del regolamento (CEE) n. 3665/87 della
Commissione, del 27 novembre 1987, recante modalità comuni di applicazione del
regime delle restituzioni all’esportazione per i prodotti agricoli (GU L 351,
pag. 1), prima della sua abrogazione da parte del regolamento (CE) n. 800/1999
della Commissione, del 15 aprile 1999, recante modalità comuni di applicazione
del regime delle restituzioni all’esportazione per i prodotti agricoli (GU L
102, pag. 11), era redatto nei seguenti termini:

«Il prodotto deve essere stato importato come tale nel paese terzo o in uno
dei paesi terzi per i quali è prevista la restituzione entro 12 mesi dalla
data di accettazione della dichiarazione d’esportazione (...)».  
  
---|---  
  
9

|

L’articolo 18, paragrafo 1, di tale regolamento così disponeva:

«La prova dell’espletamento delle formalità doganali di immissione in consumo
è costituita:

|

a)

|

dalla presentazione del documento doganale o di una copia o fotocopia; tale
copia o fotocopia deve essere certificata conforme dall’organismo che ha
vistato il documento originale oppure dai servizi ufficiali del paese terzo
interessato o di uno degli Stati membri,

o  
  
---|---  
  
b)

|

dalla presentazione del “certificato di sdoganamento” compilato su un modulo
conforme al modello riprodotto nell’allegato II; questo modulo deve essere in
una o più delle lingue ufficiali della Comunità e in una lingua del paese
terzo interessato,  
  
---|---  
  
(...)».  
  
Procedimento principale e questioni pregiudiziali

10

|

Con decisioni adottate nel 1992 e 1993, lo Hauptzollamt ha concesso alla
ricorrente nel procedimento principale il pagamento anticipato di restituzioni
all’esportazione, dietro costituzione di una cauzione, a norma degli articoli
5, paragrafo 1, e 6 del regolamento n. 565/80. Tali anticipi riguardavano vari
lotti di carne bovina immagazzinati ai fini della loro esportazione.  
  
---|---  
  
11

|

Con lettera del 10 agosto 1993, la ricorrente nel procedimento principale ha
trasmesso allo Hauptzollamt la dichiarazione doganale n. 79/239 rilasciata
dalle autorità doganali giordane il 9 marzo 1993. La suddetta dichiarazione
certificava l’immissione in consumo, in Giordania, di un lotto di carne bovina
esportato dalla ricorrente nel procedimento principale. In data 30 aprile 1996
e 4 marzo 1998, lo Hauptzollamt ha proceduto allo svincolo delle cauzioni
costituite dalla medesima.  
  
---|---  
  
12

|

Dal 28 febbraio al 14 marzo 1998, l’Ufficio europeo per la lotta antifrode
(OLAF) ha eseguito un’ispezione nel corso della quale è emerso che la
dichiarazione doganale rilasciata dalle autorità giordane era stata annullata
prima della riscossione dei dazi all’importazione e che il lotto di carne
bovina di cui trattasi, in realtà, era stato riesportato in Iraq.  
  
---|---  
  
13

|

Con decisione del 23 settembre 1999, lo Hauptzollamt ha ordinato il recupero
di un importo pari a EUR 103289,89. In seguito ad un reclamo proposto dalla
ricorrente nel procedimento principale avverso la decisione di recupero, tale
somma è stata ridotta a EUR 59545,70, con decisione del 26 settembre 2011. Il
reclamo è stato respinto per il resto, con decisione del 23 gennaio 2012.  
  
---|---  
  
14

|

Il 5 febbraio 2012, la ricorrente nel procedimento principale ha presentato un
ricorso dinanzi al Finanzgericht Hamburg (Tribunale finanziario di Amburgo),
con cui chiede l’annullamento delle tre decisioni summenzionate. Essa fa
valere la prescrizione del diritto a ripetizione. A suo avviso, a norma
dell’articolo 3, paragrafo 1, del regolamento n. 2988/95, il termine di
prescrizione decorre non dallo svincolo della cauzione, bensì dall’esecuzione
dell’irregolarità. Infatti, l’articolo 1, paragrafo 2, del regolamento in
parola collegherebbe la nozione di «irregolarità» ad un’azione o ad
un’omissione di un operatore economico. Di conseguenza, occorrerebbe basarsi
sulla data di presentazione della dichiarazione doganale rilasciata dalle
autorità giordane, ossia il 10 agosto 1993, per determinare se l’azione di
ripetizione dell’indebito sia prescritta.  
  
---|---  
  
15

|

Il giudice del rinvio è propenso a ritenere che, indipendentemente dal momento
in cui si verifica il pregiudizio, il termine di prescrizione decorra
dall’azione o dall’omissione dell’operatore economico costitutive di una
violazione di una disposizione del diritto dell’Unione. Un’interpretazione del
genere risulterebbe dalla formulazione degli articoli 1, paragrafo 2, e 3,
paragrafo 1, del regolamento n. 2988/95. Infatti, da una parte, la
formulazione dell’articolo 1, paragrafo 2, di tale regolamento indicherebbe
che il legislatore dell’Unione, che ha scelto l’uso dell’espressione «possa
avere» nel redigere tale disposizione, non collega la nozione di
«irregolarità» al verificarsi di un pregiudizio, poiché la condotta di un
operatore economico può integrare un’irregolarità anche quando «possa avere»
come conseguenza un pregiudizio al bilancio dell’Unione. Dall’altra, dalla
formulazione dell’articolo 3, paragrafo 1, primo comma, del regolamento in
parola, che fa riferimento all’«esecuzione dell’irregolarità», si evincerebbe
che il legislatore dell’Unione ha inteso collegare la decorrenza del termine
di prescrizione non all’«emergere», bensì all’«esecuzione» dell’irregolarità,
ossia a una condotta dell’operatore economico che deve consistere in una
violazione di una disposizione del diritto dell’Unione.  
  
---|---  
  
16

|

Il giudice del rinvio è nondimeno del parere che, nei casi in cui la
violazione di disposizioni del diritto dell’Unione sia stata scoperta soltanto
dopo il verificarsi del pregiudizio, la questione della determinazione della
decorrenza del termine di prescrizione potrebbe essere oggetto di una
valutazione diversa. Infatti, si potrebbe considerare che la nozione di
«irregolarità», di cui all’articolo 1, paragrafo 2, del regolamento n.
2988/95, presupponga il ricorrere di due condizioni, ossia, da un lato, una
condotta dell’operatore economico e, dall’altro, il pregiudizio che ne deriva.  
  
---|---  
  
17

|

Nell’ipotesi in cui il termine di prescrizione previsto dall’articolo 3,
paragrafo 1, primo comma, del regolamento n. 2988/95 inizi a decorrere
soltanto alla data in cui si verifica il pregiudizio, il giudice del rinvio si
chiede se il «pregiudizio», ai sensi dell’articolo 1, paragrafo 2, del
regolamento n. 2988/95, insorga sin dal pagamento a titolo di anticipo
dell’importo corrispondente alla restituzione all’esportazione o solo alla
data della concessione definitiva della restituzione all’esportazione con lo
svincolo della cauzione.  
  
---|---  
  
18

|

Ciò premesso, il Finanzgericht Hamburg ha deciso di sospendere il procedimento
e di sottoporre alla Corte le seguenti questioni pregiudiziali:

|

«1)

|

Qualora la violazione di una disposizione del diritto dell’Unione sia stata
scoperta soltanto dopo l’insorgenza di un pregiudizio, se l’irregolarità,
necessaria a norma dell’articolo 3, paragrafo 1, primo comma, del regolamento
n. 2988/95 affinché inizi a decorrere il termine di prescrizione e definita
all’articolo 1, paragrafo 2, dello stesso regolamento, presupponga in via
cumulativa, oltre a un’azione o a un’omissione dell’operatore economico, che
sia stato arrecato un pregiudizio al bilancio generale dell’Unione o ai
bilanci da questa gestiti, cosicché il termine di prescrizione inizia a
decorrere soltanto dal momento in cui si è verificato il danno, o se il
termine di prescrizione inizi a decorrere con l’azione o l’omissione
dell’operatore economico che integra una violazione di una disposizione del
diritto dell’Unione, a prescindere dal momento in cui è insorto il
pregiudizio.  
  
---|---  
  
2)

|

Qualora si risponda alla prima questione nel senso che il termine di
prescrizione inizia a decorrere soltanto con l’insorgere del pregiudizio:

se – rispetto al rimborso di una restituzione all’esportazione concessa in via
definitiva – un “pregiudizio” ai sensi dell’articolo 1, paragrafo 2, del
regolamento n. 2988/95, sussista già a fronte del pagamento a favore di un
esportatore di un importo pari alla restituzione all’esportazione ai sensi
dell’articolo 5, paragrafo 1, del regolamento n. 565/80, senza che sia stata
già svincolata la cauzione ai sensi dell’articolo 6 del regolamento n. 565/80,
o se un pregiudizio insorga soltanto nel momento dello svincolo della cauzione
ovvero della definitiva concessione della restituzione all’esportazione».  
  
---|---  
  
Sulle questioni pregiudiziali

Sulla prima questione

19

|

Con la sua prima questione, il giudice del rinvio chiede sostanzialmente se,
in circostanze come quelle di cui trattasi nel procedimento principale, in cui
la violazione di una disposizione del diritto dell’Unione sia stata scoperta
soltanto dopo il verificarsi di un pregiudizio, gli articoli 1, paragrafo 2, e
3, paragrafo 1, primo comma, del regolamento n. 2988/95 debbano essere
interpretati nel senso che il termine di prescrizione inizia a decorrere dalla
data in cui si verifica il pregiudizio al bilancio dell’Unione o ai bilanci da
questa gestiti oppure che tale termine inizia a decorrere a prescindere da
tale data, sin dall’azione o dall’omissione di un operatore economico
costitutive di una violazione del diritto dell’Unione.  
  
---|---  
  
20

|

In via preliminare, va ricordato, da un lato, che la norma di prescrizione
quadriennale prevista all’articolo 3, paragrafo 1, primo comma, del
regolamento n. 2988/95 è, in assenza di normativa settoriale dell’Unione o di
una normativa nazionale che preveda un regime di prescrizione specifico,
applicabile alle irregolarità che ledano gli interessi finanziari dell’Unione
(v., in tal senso, sentenza Pfeifer & Langen, C‑564/10, EU:C:2012:190, punti
39 e 40 nonché la giurisprudenza ivi citata).  
  
---|---  
  
21

|

Dall’altro lato, va rilevato che l’articolo 3, paragrafo 1, del regolamento n.
2988/95 è applicabile nella specie, sebbene i fatti oggetto del procedimento
principale risalgano agli anni 1992 e 1993. Infatti, la Corte ha già statuito
che il termine di prescrizione previsto dalla disposizione citata si applica a
irregolarità commesse prima dell’entrata in vigore del suddetto regolamento
(v., in tal senso, sentenza Josef Vosding Schlacht-, Kühl- und Zerlegebetrieb
e a., da C‑278/07 a C‑280/07, EU:C:2009:38, punto 34).  
  
---|---  
  
22

|

Secondo giurisprudenza costante della Corte, per determinare la portata di
disposizioni del diritto dell’Unione, nel caso di specie gli articoli 1,
paragrafo 2, e 3, paragrafo 1, primo comma, del regolamento n. 2988/95,
occorre tener conto allo stesso tempo del loro tenore letterale, del loro
contesto e delle loro finalità (sentenza Angerer, C‑477/13, EU:C:2015:239,
punto 26 e giurisprudenza ivi citata).  
  
---|---  
  
23

|

Conformemente alla lettera dell’articolo 3, paragrafo 1, primo comma, del
regolamento n. 2988/95, il termine di prescrizione delle azioni giudiziarie è
di quattro anni a decorrere dall’esecuzione dell’irregolarità. L’articolo 1,
paragrafo 2, del regolamento in parola definisce la nozione di «irregolarità»
nel senso che essa riguarda qualsiasi violazione di una disposizione del
diritto dell’Unione derivante da un’azione o da un’omissione di un operatore
economico che abbia o possa avere come conseguenza un pregiudizio al bilancio
generale dell’Unione o ai bilanci da questa gestiti.  
  
---|---  
  
24

|

L’esecuzione di un’irregolarità, che fa decorrere il termine di prescrizione,
presuppone dunque il ricorrere di due condizioni, ossia un’azione o
un’omissione di un operatore economico, costitutive di una violazione del
diritto dell’Unione, nonché un pregiudizio, o un pregiudizio potenziale,
arrecato al bilancio dell’Unione.  
  
---|---  
  
25

|

In circostanze, come quelle in esame nel procedimento principale, in cui la
violazione del diritto dell’Unione sia stata scoperta dopo il verificarsi del
pregiudizio, il termine di prescrizione inizia a decorrere dall’esecuzione
dell’irregolarità, vale a dire dal momento in cui si sono verificati tanto
l’azione o l’omissione di un operatore economico costitutive di una violazione
del diritto dell’Unione quanto il pregiudizio arrecato al bilancio dell’Unione
o ai bilanci da questa gestiti.  
  
---|---  
  
26

|

Una siffatta conclusione è conforme all’obiettivo del regolamento n. 2988/95,
il quale, in forza del suo articolo 1, paragrafo 1, mira alla tutela degli
interessi finanziari dell’Unione. Infatti, il dies a quo si colloca alla data
dell’evento sopraggiunto per ultimo, ossia alla data del verificarsi del
pregiudizio qualora tale pregiudizio si verifichi dopo l’azione o l’omissione
costitutive di una violazione del diritto dell’Unione, oppure alla data di
tale azione od omissione, qualora il vantaggio di cui trattasi sia stato
concesso prima della suddetta azione od omissione. Viene quindi agevolato il
conseguimento dell’obiettivo di tutela degli interessi finanziari dell’Unione.  
  
---|---  
  
27

|

Inoltre, siffatta conclusione non viene rimessa in discussione dall’argomento
del governo ellenico secondo cui il dies a quo si collocherebbe nel giorno
della scoperta, da parte delle autorità competenti, dell’irregolarità.
Infatti, tale argomento contrasta con la giurisprudenza della Corte secondo
cui la data in cui le autorità sono venute a conoscenza di un’irregolarità non
influisce sul dies a quo del termine di prescrizione (sentenza Pfeifer &
Langen, C‑52/14, EU:C:2015:381, punto 67).  
  
---|---  
  
28

|

D’altronde, seconda la giurisprudenza della Corte, all’amministrazione incombe
un obbligo generale di diligenza nella verifica della regolarità dei pagamenti
da essa stessa effettuati e che gravano sul bilancio dell’Unione (sentenza Ze
Fu Fleischhandel GmbH e Vion Trading, C‑201/10 e C‑202/10, EU:C:2011:282,
punto 44). Ammettere che il dies a quo corrisponde al giorno della scoperta
dell’irregolarità di cui trattasi sarebbe contrario a siffatto obbligo di
diligenza.  
  
---|---  
  
29

|

Alla luce delle considerazioni che precedono, occorre rispondere alla prima
questione dichiarando che gli articoli 1, paragrafo 2, e 3, paragrafo 1, primo
comma, del regolamento n. 2988/95 devono essere interpretati nel senso che, in
circostanze come quelle in esame nel procedimento principale, in cui la
violazione di una disposizione del diritto dell’Unione è stata scoperta
soltanto dopo il verificarsi di un pregiudizio, il termine di prescrizione
inizia a decorrere dal momento in cui si sono verificati tanto l’azione o
l’omissione di un operatore economico, costitutive di una violazione del
diritto dell’Unione, quanto il pregiudizio arrecato al bilancio dell’Unione o
ai bilanci da questa gestiti.  
  
---|---  
  
Sulla seconda questione

30

|

Con la sua seconda questione, il giudice del rinvio si interroga sul momento
in cui si verifica un «pregiudizio», ai sensi dell’articolo 1, paragrafo 2,
del regolamento n. 2988/95, in circostanze come quelle in esame nel
procedimento principale.  
  
---|---  
  
31

|

Prima di rispondere alla suddetta questione, occorre ricordare la cronologia
dei fatti oggetto del procedimento principale. In un primo momento, negli anni
1992 e 1993, alla ricorrente nel procedimento principale è stato concesso il
pagamento anticipato di un importo pari alla restituzione all’esportazione a
norma dell’articolo 5, paragrafo 1, del regolamento n. 565/80. In un secondo
momento, il 10 agosto 1993, la ricorrente nel procedimento principale ha
presentato una dichiarazione doganale rilasciata dalle autorità giordane,
destinata a comprovare l’espletamento delle formalità doganali di immissione
in consumo in Giordania, ai sensi degli articoli 17, paragrafo 3, e 18,
paragrafo 1, del regolamento n. 3665/87. In un terzo momento, in data 30
aprile 1996 e 4 marzo 1998, sono state svincolate le cauzioni costituite
contestualmente alla concessione dell’anticipo a norma dell’articolo 6 del
regolamento n. 565/80.  
  
---|---  
  
32

|

In siffatte circostanze, va rilevato che un «pregiudizio», ai sensi
dell’articolo 1, paragrafo 2, del regolamento n. 2988/95, si verifica alla
data in cui la decisione di concedere definitivamente il vantaggio di cui
trattasi, nella specie le restituzioni all’esportazione, è adottata. Infatti,
è a partire da tale momento che sussiste effettivamente un pregiudizio
arrecato al bilancio dell’Unione. Non si può ritenere che tale pregiudizio
sussista prima della data della concessione definitiva del suddetto vantaggio,
salvo ammettere che il termine di prescrizione per recuperare lo stesso
vantaggio possa decorrere già in un momento in cui il medesimo non era stato
ancora concesso.  
  
---|---  
  
33

|

Tenuto conto dei rilievi che precedono, occorre rispondere alla seconda
questione dichiarando che l’articolo 1, paragrafo 2, del regolamento n.
2988/95 deve essere interpretato nel senso che, in circostanze come quelle in
esame nel procedimento principale, un pregiudizio si verifica sin
dall’adozione della decisione di concedere la restituzione all’esportazione
all’esportatore di cui trattasi.  
  
---|---  
  
Sulle spese

34

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

Gli articoli 1, paragrafo 2, e 3, paragrafo 1, primo comma, del regolamento
(CE, Euratom) n. 2988/95 del Consiglio, del 18 dicembre 1995, relativo alla
tutela degli interessi finanziari delle Comunità, devono essere interpretati
nel senso che, in circostanze come quelle in esame nel procedimento
principale, in cui la violazione di una disposizione del diritto dell’Unione è
stata scoperta soltanto dopo il verificarsi di un pregiudizio, il termine di
prescrizione inizia a decorrere dal momento in cui si sono verificati tanto
l’azione o l’omissione di un operatore economico costitutive di una violazione
del diritto dell’Unione, quanto il pregiudizio arrecato al bilancio
dell’Unione o ai bilanci da questa gestiti.  
  
---|---  
|  |

2)

|

L’articolo 1, paragrafo 2, del regolamento n. 2988/95 deve essere interpretato
nel senso che, in circostanze come quelle in esame nel procedimento
principale, un pregiudizio si verifica sin dall’adozione della decisione di
concedere la restituzione all’esportazione all’esportatore di cui trattasi.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

