

SENTENZA DELLA CORTE (Prima Sezione)

23 dicembre 2015 ( * )

«Imposta sul valore aggiunto — Fatto generatore ed esigibilità — Trasporto
aereo — Biglietto acquistato ma non utilizzato — Esecuzione della prestazione
di trasporto — Emissione del biglietto — Momento del versamento dell’imposta»

Nelle cause riunite C‑250/14 e C‑289/14,

aventi ad oggetto talune domande di pronuncia pregiudiziale proposte alla
Corte, ai sensi dell’articolo 267 TFUE, dal Conseil d’État (Consiglio di
Stato, Francia), con decisioni del 21 maggio 2014, pervenute in cancelleria
rispettivamente il 26 maggio 2014 e il 12 giugno 2014, nei procedimenti

Air France‑KLM, precedentemente Air France (C‑250/14),

Hop!‑Brit Air SAS, precedentemente Brit Air (C‑289/14)

contro

Ministère des Finances et des Comptes publics,

LA CORTE (Prima Sezione),

composta da A. Tizzano, vicepresidente della Corte, facente funzione di
presidente della Prima Sezione, F. Biltgen, A. Borg Barthet (relatore), E.
Levits e S. Rodin, giudici,

avvocato generale: J. Kokott

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per l’Air France‑KLM e per la Hop!‑Brit Air SAS, da A. Beetschen, avvocato;  
  
---|---  
  
—

|

per il governo francese, da D. Colas, J.- S. Pilczer e S. Ghiandoni, in
qualità di agenti;  
  
---|---  
  
—

|

per l’Irlanda, da E. Creedon, J. Quaney e A. Joyce, in qualità di agenti,
assistiti da A. Keirse, BL;  
  
---|---  
  
—

|

per il governo greco, da K. Nasopoulou e S. Lekkou, in qualità di agenti;  
  
---|---  
  
—

|

per il governo portoghese, da L. Inez Fernandes, R. Campos Laires e A. Cunha,
in qualità di agenti;  
  
---|---  
  
—

|

per la Commissione europea, da C. Soulay e L. Lozano Palacios, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

Le domande di pronuncia pregiudiziale vertono sull’interpretazione degli
articoli 2, punto 1, e 10, paragrafo 2, della sesta direttiva 77/388/CEE del
Consiglio, del 17 maggio 1977, in materia di armonizzazione delle legislazioni
degli Stati membri relative alle imposte sulla cifra di affari – Sistema
comune di imposta sul valore aggiunto: base imponibile uniforme (GU L 145,
pag. 1), come modificata dalla direttiva 1999/59/CE del Consiglio, del 17
giugno 1999 (GU L 162, pag. 63; in prosieguo: la «sesta direttiva») e,
successivamente, dalla direttiva 2001/115/CE del Consiglio, del 20 dicembre
2001 (GU L 15, pag. 24; in prosieguo: la «sesta direttiva modificata»).  
  
---|---  
  
2

|

Tali domande sono state presentate nell’ambito di controversie che vedono
contrapposte, in un caso, l’Air France‑KLM, precedentemente denominata Air
France, e, nell’altro, la Hop!‑Brit Air SAS, precedentemente denominata Brit
Air, al ministère des Finances et des Comptes publics (Ministero delle finanze
e dei conti pubblici), in merito all’assoggettamento all’imposta sul valore
aggiunto (IVA) di un titolo di trasporto non utilizzato e delle somme versate
da una compagnia di trasporto aereo ad un’impresa dello stesso tipo quale
corrispettivo della vendita di biglietti di trasporto non utilizzati.  
  
---|---  
  
Contesto normativo

Diritto dell’Unione

3

|

Ai termini dell’articolo 2, punto 1, della sesta direttiva e della sesta
direttiva modificata:

«Sono soggette all’imposta sul valore aggiunto:

1\. le cessioni di beni e le prestazioni di servizi, effettuate a titolo
oneroso all’interno del paese da un soggetto passivo che agisce in quanto
tale».  
  
---|---  
  
4

|

L’articolo 10 della sesta direttiva prevedeva quanto segue:

«1. Sono considerati:

|

a)

|

fatto generatore dell’imposta il fatto per il quale si realizzano le
condizioni di legge necessarie per l’esigibilità dell’imposta;  
  
---|---  
  
b)

|

esigibilità dell’imposta [il] diritto che l’Erario può far valere a norma di
legge, a partire da un dato momento, presso il debitore, per il pagamento
dell’imposta, anche se il pagamento può essere differito.  
  
---|---  
  
2\. Il fatto generatore dell’imposta si verifica e l’imposta diventa esigibile
all’atto della cessione di beni o della prestazione di servizi. (...)

Tuttavia, nel caso di pagamento di acconti anteriore alla cessione o alla
prestazione di servizi, l’imposta diventa esigibile all’atto dell’incasso, a
concorrenza dell’importo incassato.

In deroga alle precedenti disposizioni, gli Stati membri possono stabilire
che, per talune operazioni o per talune categorie di soggetti passivi,
l’imposta diventi esigibile:

—

|

non oltre la data di emissione della fattura o del documento che ne fa le
veci,  
  
---|---  
  
—

|

al più tardi al momento dell’incasso del prezzo, ovvero  
  
---|---  
  
—

|

in caso di mancata o tardiva emissione della fattura o del documento che ne fa
le veci, entro un periodo determinato a decorrere dalla data in cui ha luogo
il fatto generatore dell’imposta.  
  
---|---  
  
(...)».  
  
5

|

All’articolo 10, paragrafo 2, terzo comma, primo e terzo trattino, della sesta
direttiva modificata, il riferimento al documento facente le veci della
fattura è stato soppresso. Tale disposizione pertanto menzionava unicamente
l’emissione della fattura.  
  
---|---  
  
6

|

L’articolo 11 della sesta direttiva e della sesta direttiva modificata,
relativo alla base imponibile, disponeva quanto segue:

«A. All’interno del paese:

1\. La base imponibile è costituita:

|

a)

|

per le forniture di beni e le prestazioni di servizi diverse da quelle di cui
alle lettere b), c) e d), da tutto ciò che costituisce il corrispettivo
versato o da versare al fornitore o al prestatore per tali operazioni da parte
dell’acquirente, del destinatario o di un terzo, comprese le sovvenzioni
direttamente connesse con il prezzo di tali operazioni;  
  
---|---  
  
(...)».  
  
Diritto francese

7

|

Ai termini dell’articolo 256, punto I, del codice generale delle imposte (code
général des impôts; in prosieguo: il «CGI»):

«Sono soggette all’imposta sul valore aggiunto le cessioni di beni e le
prestazioni di servizi, effettuate a titolo oneroso da un soggetto passivo che
agisce in quanto tale».  
  
---|---  
  
8

|

A norma dell’articolo 269 del CGI:

«1. Il fatto generatore dell’imposta si verifica:

|

a)

|

all’atto della cessione, dell’acquisto intracomunitario del bene o della
prestazione di servizi;

(...)  
  
---|---  
  
2\. L’imposta è esigibile:

(...)

c)

|

per le prestazioni di servizi, all’atto dell’incasso degli acconti, del
prezzo, della retribuzione».  
  
---|---  
  
Procedimenti principali e questioni pregiudiziali

La causa C‑250/14

9

|

L’Air France‑KLM, che è subentrata all’Air France nel 2004, è una società
stabilita in Francia che esercita un’attività di trasporto aereo. Nell’ambito
di tale attività, l’Air France‑KLM effettua servizi di trasporto aereo di
passeggeri all’interno del territorio francese. Poiché siffatti voli interni
sono soggetti all’IVA, i biglietti aerei ad essi relativi sono venduti a
prezzi comprensivi di tale imposta.  
  
---|---  
  
10

|

A partire dal 1999 l’Air France non ha più versato all’erario l’IVA percepita
sul prezzo di vendita dei biglietti emessi e che non sono stati utilizzati dai
passeggeri dei suoi voli interni. Si tratta, da un lato, dei biglietti scaduti
non modificabili, in quanto i passeggeri non si sono presentati all’imbarco,
nonché, dall’altro, dei biglietti scaduti modificabili che non sono stati
utilizzati entro il periodo della loro validità.  
  
---|---  
  
11

|

A seguito di un accertamento contabile, l’amministrazione tributaria ha
ritenuto che le somme relative a tali «biglietti emessi e non utilizzati»
avrebbero dovuto essere assoggettate all’IVA ad aliquota ridotta del 5,5%
applicabile alle prestazioni domestiche di trasporto aereo di passeggeri.
Conseguentemente, essa ha notificato all’Air France‑KLM avvisi di accertamento
per IVA relativi al periodo compreso tra il 1o aprile 2000 e il 31 marzo 2003
per un importo pari a EUR 4066607 maggiorato degli interessi di mora per un
importo pari a EUR 1226584.  
  
---|---  
  
12

|

Con sentenza del 9 giugno 2011, il tribunal administratif de Cergy-Pontoise
(tribunale amministrativo di Cergy-Pontoise) ha respinto la domanda presentata
dall’Air France-KLM diretta allo sgravio di tali avvisi di accertamento per
IVA. La cour administrative d’appel de Versailles (corte amministrativa
d’appello di Versailles) ha confermato, con sentenza del 13 novembre 2012, la
suddetta decisione ed ha affermato che, conformemente a quanto disposto dagli
articoli 256 e 269 del CGI, in combinato disposto con l’articolo 1234 del
codice civile (code civil), le somme trattenute a seguito della mancata
esecuzione definitiva della prestazione di trasporto dovevano essere
assoggettate all’IVA. L’Air France‑KLM ha proposto ricorso per cassazione
contro tale sentenza.  
  
---|---  
  
13

|

Il Conseil d’État (Consiglio di Stato), nutrendo dubbi quanto
all’assoggettamento all’IVA di un titolo di trasporto non utilizzato, ha
deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se le disposizioni degli articoli 2, punto 1, e 10, punto 2, della [sesta
direttiva e della sesta direttiva modificata] debbano essere interpretate nel
senso che l’emissione del biglietto può essere assimilata all’esecuzione
effettiva della prestazione di trasporto e che le somme trattenute da una
compagnia aerea, qualora il titolare del biglietto aereo non abbia utilizzato
il suo biglietto e qualora questo sia scaduto, sono soggette all’IVA;  
  
---|---  
  
2)

|

in tale ipotesi, se l’imposta percepita debba essere versata all’erario a
partire dal momento dell’incasso del prezzo, benché il viaggio possa non aver
luogo per fatto del cliente».  
  
---|---  
  
La causa C‑289/14

14

|

Dalla decisione di rinvio nella causa C‑289/14 emerge che la Brit Air,
divenuta SAS Hop!‑Brit Air, effettuava servizi di trasporto aereo di
passeggeri nell’ambito di un contratto di franchising concluso con l’Air
France-KLM. Quest’ultima era incaricata della commercializzazione e della
gestione della biglietteria per i voli di linea operati in franchising dalla
Brit Air.  
  
---|---  
  
15

|

L’Air France-KLM percepiva il prezzo dei biglietti che provvedeva poi a
versare alla Brit Air per ciascun passeggero trasportato. In base ai biglietti
venduti ma non utilizzati, per la mancata presentazione del passeggero al
momento dell’imbarco o per la scadenza del termine di validità del biglietto,
l’Air France-KLM versava alla Brit Air una compensazione forfettaria annuale
calcolata in misura percentuale (2%) del fatturato annuo (IVA inclusa)
realizzato sui voli di linea operati in franchising. La Brit Air non
assoggettava tale somma all’IVA.  
  
---|---  
  
16

|

A seguito di un accertamento contabile sulla Brit Air, le autorità fiscali le
hanno notificato, per il periodo compreso tra il 1o aprile 2001 ed il 31
agosto 2005, avvisi di accertamento per IVA relativi alle somme corrispondenti
ai biglietti non utilizzati da essa ricevute dall’Air France.  
  
---|---  
  
17

|

Il tribunal administratif de Montreuil (tribunale amministrativo di
Montreuil), con decisione del 24 giugno 2010, ha respinto la domanda
presentata dalla Brit Air e diretta allo sgravio dei suddetti avvisi di
accertamento per IVA. La Brit Air ha interposto appello contro detta decisione
dinanzi alla cour administrative d’appel de Versailles (corte amministrativa
d’appello di Versailles), la quale ha confermato la decisione impugnata con
sentenza pronunciata il 13 novembre 2012. La Brit Air ha quindi proposto
ricorso per cassazione dinanzi al Conseil d’État (Consiglio di Stato).  
  
---|---  
  
18

|

Il Conseil d’État (Consiglio di Stato), nutrendo dubbi circa l’assoggettamento
all’IVA delle somme versate da una compagnia di trasporto aereo ad un’impresa
dello stesso tipo come corrispettivo della vendita di biglietti di trasporto
non utilizzati, ha deciso di sospendere il procedimento e di sottoporre alla
Corte le seguenti questioni pregiudiziali:

|

«1)

|

Se le disposizioni degli articoli 2, punto 1, e 10, paragrafo 2, della [sesta
direttiva e della sesta direttiva modificata] debbano essere interpretate nel
senso che la somma forfettaria calcolata in percentuale del fatturato annuale
realizzato sui voli di linea operati in franchising e trasferita da una
compagnia aerea che per conto di un’altra ha emesso biglietti che scadono
costituisce un indennizzo non imponibile versato a quest’ultima, in
riparazione del danno risarcibile subito a causa dell’inutile mobilitazione da
parte di questa dei suoi mezzi di trasporto, o una somma corrispondente ai
ricavi dei biglietti emessi e scaduti;  
  
---|---  
  
2)

|

nel caso si dovesse ritenere che tale somma corrisponda al prezzo dei
biglietti emessi e scaduti, se tali disposizioni debbano essere interpretate
nel senso che l’emissione del biglietto può essere assimilata all’esecuzione
effettiva della prestazione di trasporto e che le somme trattenute da una
compagnia aerea, qualora il titolare del biglietto aereo non abbia utilizzato
il suo biglietto e qualora questo sia scaduto, sono soggette all’IVA;  
  
---|---  
  
3)

|

in tale ipotesi, se l’imposta percepita debba essere versata all’Erario da
parte dell’Air France o della Brit Air a partire dal momento dell’incasso del
prezzo, benché il viaggio possa non aver luogo per fatto del cliente».  
  
---|---  
  
19

|

Con decisione del presidente della Corte del 10 luglio 2014, le cause C‑250/14
e C‑289/14 sono state riunite ai fini delle fasi scritta ed orale del
procedimento nonché della sentenza.  
  
---|---  
  
Sulle questioni pregiudiziali

Sulla prima questione posta nella causa C‑250/14 e sulla seconda questione
posta nella causa C‑289/14

20

|

Con la prima questione posta nella causa C‑250/14 e con la seconda questione
posta nella causa C‑289/14, il giudice del rinvio chiede se gli articoli 2,
punto 1, e 10, paragrafo 2, della sesta direttiva e della sesta direttiva
modificata debbano essere interpretati nel senso che l’emissione da parte di
una compagnia aerea di biglietti è soggetta all’IVA, qualora tali biglietti
non siano stati utilizzati dai passeggeri e questi ultimi non possano
ottenerne il rimborso.  
  
---|---  
  
21

|

Va ricordato che, ai sensi dell’articolo 2, punto 1, della sesta direttiva e
della sesta direttiva modificata, «sono soggette ad IVA (...) le prestazioni
di servizi effettuate a titolo oneroso all’interno del paese da un soggetto
passivo che agisce in quanto tale».  
  
---|---  
  
22

|

Secondo una giurisprudenza costante, una prestazione di servizi viene
effettuata «a titolo oneroso», ai sensi della disposizione in parola, soltanto
quando tra il prestatore e il destinatario intercorra un rapporto giuridico
nell’ambito del quale avvenga uno scambio di reciproche prestazioni e il
compenso ricevuto dal prestatore costituisca il controvalore effettivo del
servizio prestato al destinatario (sentenza Tolsma, C‑16/93, EU:C:1994:80,
punto 14).  
  
---|---  
  
23

|

Ciò si verifica quando sussiste un nesso diretto tra il servizio reso e il
controvalore ricevuto, ove le somme versate costituiscano l’effettivo
corrispettivo di un servizio individuabile fornito nell’ambito di un simile
rapporto giuridico (sentenza Société thermale d’Eugénie-les-Bains, C‑277/05,
EU:C:2007:440, punto 19 e giurisprudenza ivi citata).  
  
---|---  
  
24

|

Dall’articolo 10, paragrafo 2, della sesta direttiva e della sesta direttiva
modificata risulta altresì che il fatto generatore dell’imposta di cui
all’articolo 2, punto 1, si verifica solo all’atto della prestazione di
servizi.  
  
---|---  
  
25

|

Da tali elementi si evince che una prestazione di servizi, quale il trasporto
aereo di passeggeri, è soggetta all’IVA allorché, da un lato, la somma versata
da un passeggero ad una compagnia aerea, nell’ambito del rapporto giuridico
perfezionato con il contratto di trasporto, è direttamente connessa ad un
servizio individuabile di cui essa costituisce il compenso e, dall’altro, nel
momento in cui detto servizio è effettuato.  
  
---|---  
  
26

|

A tale riguardo la Corte ha precisato che i servizi la cui fornitura
corrisponde all’esecuzione degli obblighi derivanti da un contratto di
trasporto aereo di persone sono la registrazione, l’imbarco dei passeggeri e
l’accoglienza degli stessi a bordo dell’aereo nel luogo di decollo stabilito
nel contratto di trasporto medesimo, la partenza dell’aereo all’ora prevista,
il trasporto dei passeggeri e dei loro bagagli dal luogo di partenza a quello
di arrivo, la gestione dei passeggeri durante il volo e, infine, il loro
sbarco, in condizioni di sicurezza, nel luogo di atterraggio e all’ora
convenuti nel contratto (v. sentenza Rehder, C‑204/08, EU:C:2009:439, punto
40).  
  
---|---  
  
27

|

Tuttavia, la realizzazione di dette prestazioni è possibile solo a condizione
che il passeggero della compagnia aerea si presenti alla data e nel luogo
dell’imbarco previsto, in quanto la suddetta compagnia aerea gli riserva il
diritto di usufruirne fino all’ora d’imbarco e alle condizioni specificate nel
contratto di trasporto concluso al momento dell’acquisto del biglietto.  
  
---|---  
  
28

|

Pertanto, la controprestazione del prezzo versato al momento dell’acquisto del
biglietto è costituita dal diritto che ne deriva per il passeggero di
usufruire dell’esecuzione delle obbligazioni risultanti dal contratto di
trasporto, indipendentemente dal fatto che il passeggero si avvalga di tale
diritto, giacché la compagnia aerea realizza la prestazione nel momento in cui
pone il passeggero in condizione di usufruire delle prestazioni medesime.  
  
---|---  
  
29

|

In tal modo, le ricorrenti nei procedimenti principali non possono far valere
che il prezzo, pagato dal passeggero no‑show e conservato dalla compagnia,
rappresenta un indennizzo contrattuale il quale, in quanto inteso a porre
rimedio ad un danno subito dalla compagnia, non è soggetto a IVA.  
  
---|---  
  
30

|

Difatti, in primo luogo, una siffatta interpretazione altererebbe la natura
del corrispettivo versato dal passeggero, il quale diverrebbe un indennizzo
contrattuale quando questi non si sia avvalso del servizio individuabile
proposto dalla compagnia aerea.  
  
---|---  
  
31

|

Orbene, la nozione di «prestazione di servizi», ai sensi della sesta direttiva
e della sesta direttiva modificata, deve essere interpretata indipendentemente
dagli scopi e dai risultati delle operazioni di cui trattasi, senza che
l’amministrazione fiscale sia obbligata a procedere ad indagini per accertare
la volontà del soggetto, in considerazione del suo carattere obiettivo (v.
sentenza Newey, C‑653/11, EU:C:2013:409, punto 41 e giurisprudenza ivi
citata).  
  
---|---  
  
32

|

In secondo luogo, una simile modifica della qualificazione del prezzo pagato
dal passeggero per il biglietto in funzione del fatto che quest’ultimo si
presenti o meno all’imbarco comporterebbe una divergenza tra l’ammontare del
danno fatto valere dalla compagnia aerea in conseguenza della mancata
presentazione del passeggero no‑show e l’importo versato al momento
dell’acquisto del biglietto. Infatti, nel caso in cui il passeggero si
presenti all’imbarco, l’importo della prestazione corrisponde al prezzo del
biglietto IVA esclusa, mentre l’ammontare dell’indennizzo addotta dalle
ricorrenti nel procedimento principale corrisponderebbe a tale prezzo
aumentato dell’importo corrispondente all’IVA che sarebbe stata esigibile.
Orbene, non si ravvisa alcun elemento atto a giustificare il fatto che
l’ammontare dell’indennizzo sia superiore al prezzo pagato dal passeggero.  
  
---|---  
  
33

|

In terzo luogo, le ricorrenti nei procedimenti principali non possono neppure
fondarsi sulla giurisprudenza della Corte relativa al non assoggettamento ad
IVA delle somme versate a titolo di caparra. Infatti, nei casi di cui trattasi
nei procedimenti principali, da un lato, il prezzo pagato dal passeggero
no‑show corrisponde alla totalità del prezzo dovuto. Dall’altro, dal momento
in cui il passeggero ha versato il prezzo del biglietto e la compagnia aerea
conferma che un posto è prenotato in suo favore, la vendita è conclusa e
definitiva. In aggiunta, occorre osservare che le compagnie aeree si riservano
il diritto di rivendere il servizio non utilizzato ad un altro passeggero,
senza essere tenute a rimborsarne il prezzo al passeggero iniziale. Ne
discende che la concessione di un indennizzo sarebbe, in mancanza di un danno,
priva di giustificazione.  
  
---|---  
  
34

|

Si deve pertanto rilevare che l’importo trattenuto delle compagnie aeree non
mira a risarcire un danno da esse subito in conseguenza della mancata
presentazione di un passeggero all’imbarco, ma costituisce senz’altro un
compenso, e ciò anche se il passeggero non ha usufruito del trasporto.  
  
---|---  
  
35

|

Alla luce di quanto precede, occorre rispondere alla prima questione nella
causa C‑250/14 e alla seconda questione nella causa C‑289/14 dichiarando che
gli articoli 2, punto 1, e 10, paragrafo 2, della sesta direttiva e della
sesta direttiva modificata devono essere interpretati nel senso che
l’emissione da parte di una compagnia aerea di biglietti è soggetta all’IVA,
qualora i biglietti emessi non siano stati utilizzati dai passeggeri e questi
ultimi non ne possano ottenere il rimborso.  
  
---|---  
  
Sulla seconda questione posta nella causa C‑250/14 e sulla terza questione
posta nella causa C‑289/14

36

|

Con la seconda questione posta nella causa C‑250/14 e con la terza questione
posta nella causa C‑289/14, il giudice del rinvio chiede in sostanza se gli
articoli 2, punto 1, e 10, paragrafo 2, della sesta direttiva e della sesta
direttiva modificata debbano essere interpretati nel senso che l’IVA pagata al
momento dell’acquisto del biglietto aereo dal passeggero che non l’ha
utilizzato diviene esigibile all’atto dell’incasso del prezzo del biglietto da
parte della compagnia aerea o da parte di un terzo in nome di questa.  
  
---|---  
  
37

|

Si deve rammentare che, ai sensi dell’articolo 10, paragrafo 2 primo comma,
della sesta direttiva e della sesta direttiva modificata, il fatto generatore
dell’imposta si verifica e l’imposta diventa esigibile all’atto della cessione
del bene o della prestazione di servizi.  
  
---|---  
  
38

|

Tuttavia, in primo luogo, l’articolo 10, paragrafo 2, secondo comma, della
sesta direttiva e della sesta direttiva modificata prevede una deroga a tale
regola nel caso in cui siano versati acconti anteriormente alla prestazione di
servizi. In tal caso, l’imposta diventa esigibile all’atto dell’incasso, a
concorrenza dell’importo incassato (v., in tal senso, sentenza Orfey Balgaria,
C‑549/11, EU:C:2012:832, punto 27, e ordinanza Sani treyd, C‑153/12,
EU:C:2013:201, punto 24).  
  
---|---  
  
39

|

Inoltre, la Corte ha dichiarato che, affinché l’IVA sia esigibile senza che la
prestazione sia ancora stata effettuata, è necessario e sufficiente che tutti
gli elementi rilevanti del fatto generatore, cioè della futura prestazione,
siano già noti e, dunque, segnatamente che, al momento del pagamento
dell’acconto, i beni o i servizi siano specificamente individuati (v. sentenza
Orfey Balgaria, C‑549/11, EU:C:2012:832, punti 28 e 39, nonché ordinanza Sani
treyd, C‑153/12, EU:C:2013:201, punti 25 e 33).  
  
---|---  
  
40

|

Occorre rilevare che, nei procedimenti principali, i presupposti per
l’applicazione dell’articolo 10, paragrafo 2, secondo comma, della sesta
direttiva e della sesta direttiva modificata possono essere soddisfatti a
condizione che tutti gli elementi della futura prestazione di trasporto siano
già noti e individuati con precisione al momento dell’acquisto del biglietto.  
  
---|---  
  
41

|

Il carattere integrale e non parziale del pagamento del prezzo non è atto a
mettere in discussione una simile interpretazione (v. in tal senso, sentenze
Orfey Balgaria, C‑549/11, EU:C:2012:832, punto 37; Efir,C‑19/12,
EU:C:2013:148, punto 39, nonché ordinanza Sani treyd, C‑153/12, EU:C:2013:201,
punto 32).  
  
---|---  
  
42

|

In secondo luogo, occorre ricordare, come risulta dai punti 27 e seguenti
della presente sentenza, che, nell’ipotesi di un passeggero no‑show, la
compagnia aerea che vende un biglietto di trasporto adempie alle proprie
obbligazioni contrattuali allorché pone il passeggero in condizione di far
valere i suoi diritti alle prestazioni previste nel contratto di trasporto.  
  
---|---  
  
43

|

Alla luce di quanto precede, occorre rispondere alla seconda questione nella
causa C‑250/14 e alla terza questione nella causa C‑289/14 dichiarando che gli
articoli 2, punto 1, e 10, paragrafo 2, primo e secondo comma, devono essere
interpretati nel senso che l’IVA pagata al momento dell’acquisto del biglietto
aereo dal passeggero che non abbia utilizzato il proprio biglietto diviene
esigibile all’atto dell’incasso del prezzo del biglietto, indipendentemente
dal fatto che tale incasso sia effettuato dalla stessa compagnia aerea, da un
terzo che agisca in nome e per conto propri, o da un terzo che agisca in nome
proprio, ma per conto della compagnia aerea.  
  
---|---  
  
Sulla prima questione nella causa C‑289/14

44

|

Con la prima questione nella causa C‑289/14, il giudice del rinvio chiede in
sostanza se gli articoli 2, punto 1, e 10, paragrafo 2, della sesta direttiva
e della sesta direttiva modificata debbano essere interpretati nel senso che,
nell’ipotesi in cui un terzo commercializzi i biglietti di una compagnia aerea
per conto di quest’ultima nell’ambito di un contratto di franchising e ad essa
versi, per i biglietti emessi e scaduti, una somma forfettaria calcolata in
misura percentuale del fatturato annuale realizzato sui voli di linea
corrispondenti, tale somma forfettaria costituisce una somma imponibile in
quanto corrispettivo di detti biglietti.  
  
---|---  
  
45

|

Occorre rilevare che, in forza dell’articolo 21, paragrafo 1, lettera a),
della sesta direttiva e della sesta direttiva modificata, il debitore dell’IVA
dovuta sul prezzo del biglietto venduto è la compagnia aerea che effettua il
servizio di trasporto.  
  
---|---  
  
46

|

Come risulta dalla risposta fornita alle precedenti questioni, il prezzo del
biglietto pagato dal passeggero costituisce il corrispettivo del servizio di
trasporto offerto dalla compagnia aerea e, a tale titolo, tale prezzo è
soggetto all’IVA. Inoltre, tale imposta diventa esigibile all’atto
dell’incasso del prezzo del biglietto, e ciò anche qualora il passeggero non
effettui il volo.  
  
---|---  
  
47

|

Nel caso in cui il giudice del rinvio ritenga che, nella commercializzazione
dei biglietti, l’Air France-KLM agisse in nome e per conto della Brit Air,
quest’ultima era tenuta a versare l’IVA sui biglietti. Invece, qualora tale
giudice ritenga che l’Air France-KLM agisse in nome proprio, ma per conto
della Brit Air, si susseguono due operazioni, che tuttavia non incidono in
alcun modo sull’importo finale dell’IVA, dal momento che gli importi sono
identici, in quanto ciascuna delle società deve fare la propria dichiarazione
includendovi l’IVA percepita e traslata nel prezzo.  
  
---|---  
  
48

|

Quanto alla somma forfettaria versata dall’Air France-KLM alla Brit Air per i
biglietti venduti e scaduti, occorre anzitutto rilevare che, contrariamente a
quanto sostenuto dalla Brit Air, non si può ritenere che la somma che
quest’ultima percepiva dall’Air France-KLM corrispondesse ad un indennizzo
compensativo corrisposto dall’Air France-KLM per un danno subito dalla Brit
Air.  
  
---|---  
  
49

|

In proposito, per quanto riguarda i suddetti biglietti emessi e non
utilizzati, occorre ricordare che la compagnia aerea non subisce alcun danno
in conseguenza del fatto che il passeggero no‑show non si presenta
all’imbarco. Tale passeggero versa il prezzo del servizio di trasporto al
momento dell’acquisto del biglietto. La Brit Air eseguiva la prestazione alla
quale si era obbligata per il semplice fatto che il passeggero disponeva del
diritto di usufruire dell’esecuzione delle obbligazioni derivanti dal
contratto di trasporto aereo di persone. L’assenza di un diritto al rimborso
del prezzo del biglietto attesta il fatto che la compagnia aerea non abbia
subito alcun pregiudizio.  
  
---|---  
  
50

|

Ne consegue che il prezzo del biglietto trattenuto dalla compagnia non mira a
indennizzare un eventuale danno subito dalla compagnia per il fatto della
mancata presentazione di un cliente all’imbarco, ma costituisce effettivamente
il compenso del servizio di trasporto che la compagnia offre al cliente, e ciò
anche qualora quest’ultimo non utilizzi il servizio.  
  
---|---  
  
51

|

Ciò premesso, non può ritenersi che la somma forfettaria versata dall’Air
France‑KLM alla Brit Air per i biglietti venduti e scaduti, calcolata in
misura percentuale del fatturato annuale realizzato sulle tratte aeree
corrispondenti, sia stata stipulata tra le parti al fine di compensare un
danno subito dalla Brit Air. Al contrario, risulta che tale somma, fissata
contrattualmente tra le parti, corrisponde al valore attribuito dalle due
società interessate ai biglietti emessi allo scopo di fornire un servizio di
trasporto e non utilizzati dagli acquirenti. Pertanto, la somma forfettaria
versata dall’Air France-KLM alla Brit Air costituisce il compenso percepito da
quest’ultima società quale corrispettivo di biglietti emessi dall’Air France-
KLM per suo conto, ma che non sono stati utilizzati dagli acquirenti. Sussiste
pertanto un nesso diretto tra la prestazione di servizi fornita e il compenso
percepito a tale titolo.  
  
---|---  
  
52

|

Alla luce di quanto precede, occorre rispondere alla prima questione posta
nella causa C‑289/14 dichiarando che gli articoli 2, punto 1, e 10, paragrafo
2, della sesta direttiva e della sesta direttiva modificata devono essere
interpretati nel senso che, nell’ipotesi in cui un terzo commercializzi i
biglietti di una compagnia aerea per conto di questa nell’ambito di un
contratto di franchising e ad essa versi, per i biglietti emessi e scaduti,
una somma forfettaria calcolata in misura percentuale del fatturato annuale
realizzato sulle tratte aeree corrispondenti, tale somma costituisce una somma
imponibile in quanto corrispettivo di detti biglietti.  
  
---|---  
  
Sulle spese

53

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Prima Sezione) dichiara:  
  
---|---  
|  |

1)

|

Gli articoli 2, paragrafo 1, e 10, paragrafo 2, della sesta direttiva
77/388/CEE del Consiglio, del 17 maggio 1977, in materia di armonizzazione
delle legislazioni degli Stati membri relative alle imposte sulla cifra di
affari – Sistema comune di imposta sul valore aggiunto: base imponibile
uniforme, come modificata dalla direttiva 1999/59/CE del Consiglio, del 17
giugno 1999, e, successivamente, dalla direttiva 2001/115/CE del Consiglio,
del 20 dicembre 2001, devono essere interpretati nel senso che l’emissione da
parte di una compagnia aerea di biglietti è soggetta all’imposta sul valore
aggiunto, qualora i biglietti emessi non siano stati utilizzati dai passeggeri
e questi ultimi non ne possano ottenere il rimborso.  
  
---|---  
|  |

2)

|

Gli articoli 2, punto 1, e 10, paragrafo 2, primo e secondo comma, della sesta
direttiva 77/388, come modificata dalla direttiva 1999/59 e, successivamente,
dalla direttiva 2001/115, devono essere interpretati nel senso che l’imposta
sul valore aggiunto pagata al momento dell’acquisto del biglietto aereo dal
passeggero che non abbia utilizzato il proprio biglietto diviene esigibile
all’atto dell’incasso del prezzo del biglietto, indipendentemente dal fatto
che tale incasso sia effettuato dalla stessa compagnia aerea, da un terzo che
agisca in nome e per conto propri, o da un terzo che agisca in nome proprio,
ma per conto della compagnia aerea.  
  
---|---  
|  |

3)

|

Gli articoli 2, punto 1, e 10, paragrafo 2, della sesta direttiva 77/388, come
modificata dalla direttiva 1999/59 e, successivamente, dalla direttiva
2001/115, devono essere interpretati nel senso che, nell’ipotesi in cui un
terzo commercializzi i biglietti di una compagnia aerea per conto di questa
nell’ambito di un contratto di franchising e ad essa versi, per i biglietti
emessi e scaduti, una somma forfettaria calcolata in misura percentuale del
fatturato annuale realizzato sulle tratte aeree corrispondenti, tale somma
costituisce una somma imponibile in quanto corrispettivo di detti biglietti.  
  
---|---  
|

Firme  
  
---|---  
  
* * *

( * ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

