

Parti  
Motivazione della sentenza  
Dispositivo  

## Parti

Nella causa C-383/10,

avente ad oggetto il ricorso per inadempimento, ai sensi dell’articolo 258
TFUE, proposto il 30 luglio 2010,

Commissione europea , rappresentata da R. Lyal e F. Dintilhac, in qualità di
agenti, con domicilio eletto in Lussemburgo,

ricorrente,

contro

Regno del Belgio , rappresentato da J.-C. Halleux e M. Jacobs, in qualità di
agenti,

convenuto,

LA CORTE (Quinta Sezione),

composta da A. Borg Barthet, facente funzione di presidente della Quinta
Sezione, J.-J. Kasel e M. Berger (relatore), giudici,

avvocato generale: P. Cruz Villalón

cancelliere: A. Calot Escobar

vista la fase scritta del procedimento,

vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

## Motivazione della sentenza

1\. Con il proprio ricorso, la Commissione europea chiede alla Corte di
dichiarare che, avendo istituito e mantenendo in essere un regime che prevede
un’imposizione discriminatoria degli interessi corrisposti dalle banche non
residenti, risultante dall’applicazione di un’esenzione fiscale riservata
unicamente agli interessi corrisposti dalle banche belghe, il Regno del Belgio
è venuto meno agli obblighi ad esso incombenti in forza degli articoli 56 TFUE
e 63 TFUE nonché degli articoli 36 e 40 dell’accordo sullo Spazio economico
europeo del 2 maggio 1992 (GU 1994, L 1, pag. 3; in prosieguo: l’«accordo
SEE»).

Contesto normativo nazionale

2\. L’articolo 21, 5° comma, del code belge des impôts sur les revenus (codice
belga sulle imposte sui redditi) (in prosieguo: il «CIR 92»), nel testo
applicabile all’esercizio di imposta 2010 (redditi percepiti nel 2009), così
dispone:

«I redditi da capitali e beni mobili non comprendono:

(...)

5° il primo scaglione pari a [EUR] 1 730 (importo di base [EUR] 1 250) annui
relativi a depositi di risparmio percepiti, senza fissazione convenzionale di
termini o preavviso, da parte di istituti di credito stabiliti in Belgio e
disciplinati dalla legge 22 marzo 1993 relativa allo status e al controllo
degli istituti di credito, fermo restando che:

– tali depositi devono, inoltre, rispondere ai criteri definiti dal Re su
parere della Commissione bancaria, finanziaria e assicurativa (...), quanto
alla valuta in cui sono esposti, quanto alle condizioni e modalità di ritiro e
prelievo e quanto alla struttura, al livello e alle modalità di calcolo della
loro remunerazione;

– ai fini dell’applicazione della presente disposizione, non sono considerati
quali termini di preavviso i termini che costituiscano una semplice misura di
salvaguardia che il depositario si riserva di invocare».

3\. L’articolo 313 del CIR 92 prevede il principio della trattenuta mobiliare
liberatorio:

«I contribuenti soggetti all’imposta sulle persone fisiche non sono tenuti ad
indicare nella propria dichiarazione annuale ai fini dell’imposta medesima i
redditi da capitali e beni mobili (...) per i quali sia stata assolta la
trattenuta mobiliare (...)».

4\. Il regio decreto di esecuzione del CIR 92, come modificato dal regio
decreto del 7 dicembre 2008 ( Moniteur belge del 22 dicembre 2008, pag.
67513), prevede i criteri ai quali i depositi di risparmio di cui all’articolo
21, 5° comma, del CIR 92 devono, inoltre, rispondere per poter beneficiare
dell’applicazione dell’articolo medesimo.

Il procedimento precontenzioso

5\. Con lettera del 19 ottobre 2006, la Commissione ricordava alle autorità
belghe gli obblighi derivanti dagli articoli 49 CE e 56 CE nonché dagli
articoli 36 e 40 dell’accordo SEE e la necessità di conformarvisi.

6\. Con lettera del 27 febbraio 2007, le autorità belghe rispondevano a detta
lettera di diffida sostenendo che il ragionamento svolto dalla Commissione si
basa, per quanto attiene all’articolo 63 TFUE su un’ipotesi infondata e,
quanto all’articolo 56 TFUE, sulla mancata considerazione dell’obiettivo
perseguito dalla misura controversa la quale, se estesa ai depositi di
risparmio tenuti in banche straniere, produrrebbe discordanze di applicazione
a seconda dello Stato membro o dello Stato aderente all’applicazione della
direttiva 2003/48 in cui il deposito di risparmio sia tenuto, discordanze,
inoltre, dannose per i contribuenti interessati.

7\. Nel parere motivato, indirizzato il 26 giugno 2009 alle autorità belghe,
la Commissione contestava al Regno del Belgio che, avendo istituito e
mantenendo in essere un regime che prevede un’imposizione discriminatoria
degli interessi corrisposti dalle banche non residenti risultante
dall’applicazione di un’esenzione fiscale riservata unicamente agli interessi
corrisposti dalle banche belghe, lo Stato membro medesimo era venuto meno agli
obblighi ad esso incombenti in forza degli articoli 49 CE e 56 CE (divenuti
articoli 56 TFUE e 63 TFUE) nonché degli articoli 36 e 40 dell’accordo SEE.
Nel parere veniva imposto un termine di due mesi per conformarsi alle
disposizioni del Trattato e dell’accordo SEE.

8\. Con lettera del 28 settembre 2009, le autorità belghe rispondevano al
parere motivato affermando, segnatamente, che la misura controversa è
giustificata dalla necessità di garantire l’efficacia dei controlli fiscali e
dalla necessità di proteggere i piccoli risparmiatori.

9\. Non sodisfatta da tale risposta, la Commissione presentava, in data 26
luglio 2010, il presente ricorso per inadempimento.

Sul ricorso

Argomenti delle parti

10\. In limine, la Commissione sottolinea, nel proprio ricorso, che la materia
delle imposte dirette non costituisce una competenza esclusiva degli Stati
membri, ma che essa è implicitamente e necessariamente inclusa nella
competenza relativa al mercato interno di cui all’articolo 4, paragrafo 2,
lettera a), TFUE e considerata quale competenza condivisa tra l’Unione europea
e gli Stati membri. Tale interpretazione sarebbe avvalorata dalla
giurisprudenza della Corte, secondo cui la materia delle imposte dirette
rientra nella competenza degli Stati membri, dovendo questi ultimi tuttavia
esercitarla nel rispetto del diritto dell’Unione. A sostegno di tale tesi, la
Commissione si richiama alla sentenza del 24 maggio 2007, Holböck (C-157/05,
Racc. pag. I-4051, punto 21).

11\. Per quanto attiene alla questione se le disposizioni nazionali in
questione rientrino nell’ambito di applicazione dell’articolo 56 TFUE o
dell’articolo 63 TFUE, la Commissione, richiamandosi al punto 43 della
sentenza del 3 ottobre 2006, Fidium Finanz (C-452/04, Racc. pag. I-9521),
ritiene che, alla luce degli effetti delle disposizioni di cui trattasi,
l’inadempimento contestato debba essere esaminato tanto riguardo alla libera
prestazione dei servizi quanto alla libera circolazione dei capitali.

12\. Quanto alla libera circolazione dei servizi, la Commissione, rammentando
l’obiettivo e l’ambito di applicazione ratione personae degli articoli 56 TFUE
e segg., deduce che la normativa belga in esame si pone in contrasto con le
menzionate disposizioni, in quanto produce l’effetto di dissuadere i residenti
belgi dal ricorrere, per la gestione di conti di risparmio, ai servizi di
banche stabilite in altri Stati membri dell’Unione e in altri Stati aderenti
all’accordo SEE. La Commissione precisa che gli interessi corrisposti da
questi ultimi non possono mai godere di esenzione per il solo motivo che la
banca debitrice non è stabilita in Belgio, anche quando quest’ultima sia
pronta a rispondere a tutti gli altri requisiti previsti dalla normativa belga
in questione.

13\. Quanto all’argomento relativo all’assenza di qualsivoglia denuncia
presentata al riguardo dal settore finanziario e, più in particolare, da
istituti di credito stabiliti all’estero, la Commissione ritiene che tale
argomento sia destituito di pertinenza, atteso che il ricorso di accertamento
dell’inadempimento ha natura oggettiva e non è, quindi, subordinato a
qualsivoglia denuncia. Inoltre, sottolineando che la libera prestazione dei
servizi offre non solo il diritto di fornire servizi bensì anche il diritto di
riceverne, l’istituzione deduce che la misura di cui trattasi dissuade non
solo le banche stabilite all’estero ad offrire i propri servizi ai residenti
belgi, ma anche i residenti belgi dal ricorrere ai servizi di tali banche e
costituisce, conseguentemente, una restrizione a tale libertà fondamentale.

14\. La Commissione ritiene, inoltre, che tale restrizione non possa essere
giustificata da alcuno degli argomenti dedotti dal Regno del Belgio e che, in
ogni caso, essa si pone in contrasto con il principio di proporzionalità.

15\. Per quanto attiene alla giustificazione di tale restrizione per ragioni
imperative di interesse generale costituito dalla necessità di assicurare
l’efficacia dei controlli fiscali, la Commissione riconosce che un controllo
può risultare, in talune ipotesi, molto difficile e che, in linea di
principio, l’esigenza di prevenire l’evasione fiscale e gli abusi può
giustificare restrizioni ad una libertà di circolazione. A tal riguardo,
richiamandosi, da un lato, alla propria comunicazione [COM (2007) 785 def.],
del 10 dicembre 2007, al Consiglio, al Parlamento europeo e al Comitato
economico e sociale europeo sull’applicazione di misure antiabuso nel settore
dell’imposizione diretta all’interno dell’Unione europea e nei confronti di
paesi terzi (GU 2008, C 106, pag. 13), e, d’altro, alla sentenza del 12
dicembre 2002, Lankhorst-Hohorst (C-324/00, Racc. pag. I-11779, punto 37),
l’istituzione rileva che, se è pur vero che negando l’esenzione degli
interessi corrisposti dalle banche straniere la normativa belga previene la
frode, essa ostacola tuttavia parimenti il legittimo esercizio della libera
prestazione dei servizi. Tale misura andrebbe, quindi, manifestamente al di là
della portata indispensabile per il raggiungimento del suo obiettivo. La
Commissione sottolinea peraltro che il fatto che il Belgio partecipi oramai al
sistema di scambio di informazioni della direttiva 2003/48/CE del Consiglio,
del 3 giugno 2003, in materia di tassazione dei redditi da risparmio sotto
forma di pagamenti di interessi (GU L 157, pag. 38), consente appunto di
ridurre considerevolmente i rischi di frode.

16\. Quanto alla giustificazione relativa alla natura socio-economica della
misura di cui trattasi in quanto incoraggerebbe il risparmio previdenziale tra
i «piccoli contribuenti», la Commissione ritiene che l’esenzione fiscale degli
interessi corrisposti dalle banche non stabilite in Belgio non si pone in
contrasto con tale obiettivo e che, al contrario, grazie a tale misura, i
contribuenti possono scegliere tra una gamma più ampia di prodotti di
risparmio, il che li incoraggerebbe ancor più al risparmio.

17\. La Commissione considera, inoltre, l’argomento dedotto dal Regno del
Belgio – secondo cui sembra poco probabile che il gruppo dei contribuenti
riguardati dalla misura nazionale di cui trattasi sia interessato dalla
possibilità di collocare il proprio risparmio in banche straniere e che gli
istituti di credito stranieri cerchino di attirare tale clientela – di natura
puramente speculativa e, pertanto, quale argomento non valido per poter
giustificare una restrizione di tal genere ad una libertà fondamentale.

18\. Quanto alla giustificazione relativa alla disparità dei livelli di tutela
dei consumatori a fronte dell’insolvenza di una banca, illustrata dall’esempio
della difficile situazione dei risparmiatori belgi clienti della filiale
lussemburghese di una banca islandese, la Commissione deduce che, da un lato,
le garanzie e la tutela dei risparmiatori in caso di insolvenza di una banca
hanno costituito oggetto di armonizzazione nell’Unione, segnatamente, per
mezzo della direttiva 94/19/CE del Parlamento Europeo e del Consiglio, del 30
maggio 1994, relativa ai sistemi di garanzia dei depositi (GU L 135, pag. 5),
direttiva successivamente modificata dalla direttiva 2009/14/CE del Parlamento
europeo e del Consiglio, dell’11 marzo 2009 (GU L 68, pag. 3). Dall’altro
lato, le autorità belghe non avrebbero specificato la natura e il contenuto
dei livelli di tutela che costituirebbero oggetto delle pretese disparità. In
ogni caso, a parere della Commissione, la normativa nazionale non deve
influenzare i consumatori sfavorendo gli strumenti finanziari delle banche
stabilite al di fuori del Belgio.

19\. Infine, per quanto attiene all’argomento secondo cui i risparmiatori
belgi non verrebbero adeguatamente informati in considerazione del fatto che
una banca stabilita al di fuori del territorio belga non farebbe
necessariamente uso di una delle lingue parlate in Belgio, la Commissione
deduce che compete unicamente al consumatore valutare in quale lingua egli è
in grado di ricevere informazioni riguardanti l’apertura di un conto di
risparmio. La Commissione sottolinea, in proposito, che il Belgio possiede tre
lingue ufficiali parimenti utilizzate negli Stati membri limitrofi.

20\. Quanto alla libera circolazione dei capitali, la Commissione, rammentando
che le operazioni di conto corrente o di deposito effettuate dai residenti
presso istituti finanziari stranieri sono contenute nel punto VI.B della
nomenclatura allegata alla direttiva 88/361/CEE del Consiglio, del 24 giugno
1988, per l’attuazione dell’articolo 67 del Trattato (GU L 178, pag. 5) e
rientrano, quindi, nella nozione di movimenti di capitali, deduce che la
normativa nazionale di cui trattasi produce l’effetto di rendere meno
attraente il trasferimento transfrontaliero di capitali, dissuadendo i
residenti belgi dall’apertura di depositi di risparmio presso banche non
stabilite in Belgio ovvero di mantenere i propri risparmi in tali istituti di
credito. La misura de qua costituirebbe, pertanto, una restrizione alla libera
circolazione dei capitali ai sensi dell’articolo 63 TFUE.

21\. La Commissione ritiene, inoltre, non validi tutti i motivi di
giustificazione invocati dal Regno del Belgio.

22\. Infatti, anzitutto, secondo la Commissione, tale restrizione non può
essere giustificata in base ai motivi previsti dall’articolo 65 TFUE, atteso
che la situazione dei residenti belgi che percepiscono e dichiarano gli
interessi provenienti dai propri depositi di risparmio presso banche stabilite
in Belgio o di banche non stabilite nello Stato membro medesimo sono
obiettivamente analoghe. Pertanto, una differenza di trattamento costituirebbe
una discriminazione arbitraria ai sensi di tale articolo.

23\. Inoltre, per quanto attiene all’argomento dedotto dal Regno del Belgio
quanto al rischio che parte delle banche non stabilite in Belgio e aventi una
clientela residente in tale Stato membro non sarebbe incline a proporre
prodotti finanziari che rispondano ai requisiti fissati dalla normativa
nazionale, il che produrrebbe la conseguenza di una discriminazione tra i
residenti belgi aventi depositi al di fuori del Belgio a seconda che la
rispettiva banca scelga di conformarsi o meno alla normativa belga, la
Commissione ritiene che tale eventuale discriminazione costituirebbe un
effetto non della normativa di cui trattasi, bensì della scelta degli
operatori economici. Spetterebbe, quindi, ai residenti belgi scegliere o meno
una banca che proponga loro prodotti finanziari che consentano di avvalersi
del sistema di esenzione belga.

24\. Per quanto riguarda l’eventuale inadempimento di una banca stabilita al
di fuori del Belgio, che non rispetti le condizioni fissate dalla normativa
belga di cui trattasi per poter beneficiare dell’esenzione, la Commissione
osserva che le autorità belghe potrebbero trarne le conseguenze escludendo,
segnatamente, il beneficio di tale esenzione per la banca medesima.

25\. Infine, per quanto attiene all’argomento dedotto dal Regno del Belgio a
termini del quale la normativa di cui trattasi ricade nella deroga
dell’articolo 64, paragrafo 1, TFUE considerato che il regime belga di
esenzione dei depositi di risparmio esisteva già alla data del 31 dicembre
1993, che è stato mantenuto nell’ordinamento giuridico belga senza soluzione
di continuità e che da allora non ha subito alcuna modifica sostanziale, la
Commissione deduce di aver contestato la normativa controversa non riguardo
alle banche stabilite in un paese terzo, salvo quelle stabilite in uno dei
paesi dello SEE aderenti all’Associazione europea di libero scambio (AELS),
bensì per quelle che ricadono nell’articolo 40 dell’accordo SEE.

26\. Il Regno del Belgio si richiama ai principi risultanti dalla sentenza del
18 dicembre 2007, A, C-101/05 (Racc. pag. I-11531, punti 48 e 49) e sottolinea
che l’applicabilità dell’articolo 64, paragrafo 1, TFUE consente di mantenere
nei confronti dei paesi terzi le restrizioni ai movimenti dei capitali
esistenti al 31 dicembre 1993. Orbene, il regime belga di esenzione dei
depositi di risparmio, già esistenti a tale data, sarebbe stato, da allora,
mantenuto nell’ordinamento giuridico nazionale senza soluzione di continuità e
non avrebbe subito, successivamente a tale data, alcuna modifica sostanziale.

27\. Per quanto a ttiene alla libera circolazione dei capitali, il Regno del
Belgio, invocando l’articolo 65, paragrafo 1, lettera a), TFUE, contesta che,
per quanto attiene all’esenzione di cui trattasi, i contribuenti belgi che
investano in un deposito di risparmio si trovino nella stessa situazione
riguardo al luogo di investimento dei capitali, a seconda che il loro deposito
si trovi o meno in Belgio.

28\. A tal proposito, lo Stato membro medesimo precisa che, per quanto attiene
a coloro che dispongono di un deposito di risparmio in Belgio, l’esenzione
dall’imposta nazionale ha luogo alla fonte e, quindi, a livello
dell’amministrazione finanziaria belga. In tal senso, per quanto attiene
all’esercizio di imposta 2010, il primo scaglione di redditi da deposito di
risparmio, corrispondente all’importo di EUR 1 730, non è soggetto a
trattenuta mobiliare. Tale primo scaglione non viene, infatti, considerato
quale reddito da capitali o da beni mobili e non doveva quindi figurare nella
dichiarazione dei redditi annuale. Per contro, la quota di reddito da deposito
di risparmio eccedente tale importo era soggetta alla trattenuta mobiliare,
senza peraltro dover essere menzionata nella dichiarazione medesima. È in tal
senso che si tratterebbe di un sistema di trattenuta mobiliare detta
«liberatoria». Conseguentemente, a parere del Regno del Belgio,
l’amministrazione finanziaria nazionale non è, in linea di principio, a
conoscenza dell’esistenza di depositi di risparmio in Belgio per quanto
riguarda le persone fisiche residenti sul territorio nazionale.

29\. Per contro, per quanto attiene ai contribuenti che dispongono di depositi
di risparmio in un altro Stato membro, il Regno del Belgio precisa che i
redditi provenienti da tali depositi devono essere dichiarati dal contribuente
e costituiscono ormai parimenti oggetto di scambio di informazioni nell’ambito
della direttiva 2003/48. Qualora tali contribuenti dispongano, al tempo
stesso, di depositi di risparmio in Belgio ed abbiano richiesto, nell’ambito
della dichiarazione dei redditi annuale, il beneficio dell’esenzione di cui
trattasi in ragione di EUR 1 730 sul reddito proveniente dai depositi di
risparmio stranieri, l’amministrazione belga si trova, a parere dello Stato
membro medesimo, nell’impossibilità di verificare se tali contribuenti non
abbiano indebitamente beneficiato di una doppia esenzione fiscale: una prima
volta, per i redditi provenienti dai depositi di risparmio in Belgio, per
effetto del sistema di trattenuta mobiliare liberatoria e, quindi, in modo
anonimo e, una seconda volta, per i redditi provenienti dai depositi di
risparmio in un altro Stato membro, al momento della determinazione
dell’imposta per le persone fisiche.

30\. Il Regno del Belgio deduce parimenti che, nell’ipotesi in cui decidesse
di rimediare al preteso ostacolo eliminando l’esenzione di cui trattasi per i
redditi da deposito di risparmio in Belgio, questi ultimi risulterebbero
soggetti ad un trattamento meno favorevole rispetto ai redditi provenienti da
depositi di risparmio costituiti all’estero. Infatti, in tal caso, per i primi
l’imposta verrebbe percepita alla fonte dagli istituti finanziari belgi al
momento dell’incasso, sotto forma di trattenuta mobiliare liberatoria,
laddove, per i secondi, l’imposta belga verrebbe riscossa, per effetto della
dichiarazione presentata l’anno seguente a quello di percepimento di redditi,
sotto forma di iscrizione a ruolo effettuata, in media, due anni dopo
l’incasso. Pertanto, i contribuenti belgi che percepiscano redditi da un
deposito di risparmio straniero beneficerebbero di un vantaggio finanziario
rispetto agli stessi contribuenti che dispongano di un deposito di risparmio
in Belgio. Il governo belga ritiene, quindi, che il sistema istituito al fine
di evitare una doppia esenzione dei redditi provenienti dai depositi di
risparmio non costituisca né un mezzo di discriminazione arbitraria né una
restrizione occulta alla libera circolazione dei capitali e che non esistano
sistemi più proporzionati rispetto a quello in vigore per conseguire
l’obiettivo consistente nell’evitare una doppia indebita esenzione.

31\. Quanto alla libera prestazione dei servizi, il Regno del Belgio fa
anzitutto valere che la verifica del rispetto dei requisiti previsti dalla
normativa di cui trattasi, a prescindere dai vincoli imposti
dall’amministrazione finanziaria belga agli istituti di credito stranieri,
esige uno scambio di informazioni bancarie su richiesta ed effettivo. Se è pur
vero che, secondo il Regno del Belgio, tale scambio di informazioni è
notevolmente migliorato nel corso di questi ultimi anni, lo Stato membro
medesimo ritiene, tuttavia, che la direttiva 77/799/CEE del Consiglio, del 19
dicembre 1977, relativa alla reciproca assistenza fra le autorità competenti
degli Stati membri nel settore delle imposte dirette (GU L 336, pag. 15; in
prosieguo: la «direttiva 77/799»), e, segnatamente, l’articolo 8 della
medesima, non costituisca lo strumento idoneo a tal fine. Tuttavia, il
problema risiederebbe non solo in un’eventuale assenza di informazioni da
parte degli altri Stati membri, bensì parimenti nell’impossibilità di porre a
raffronto le informazioni relative ai depositi di risparmio belgi e stranieri
ed evitando un’indebita doppia esenzione.

32\. Inoltre, il Regno del Belgio, richiamandosi segnatamente alla sentenza
della Corte dell’11 giugno 2009, X e Passenheim-van Schoot (C-155/08 e
C-157/08, Racc. pag. I-5093), ritiene che la misura controversa sia
giustificata dalla necessità di garantire l’efficacia dei controlli fiscali.

33\. A tal riguardo, detto Stato membro deduce che, atteso che solamente gli
istituti di credito belgi sono soggetti alla trattenuta mobiliare, il
contribuente non può essere considerato responsabile di evasione a tal titolo.
Nel caso in cui non sia stato rispettato uno dei requisiti dell’esenzione da
parte di un istituto di credito belga, quest’ultimo sarebbe obbligato a
versare all’erario belga la trattenuta mobiliare non riscossa alla fonte.
Considerato che l’identità del beneficiario degli interessi non dev’essere
menzionata sulla dichiarazione di trattenuta mobiliare da parte dell’istituto
di credito belga, l’amministrazione finanziaria belga non potrebbe costringere
l’istituto medesimo a rivelare l’identità del beneficiario de quo. Peraltro,
l’istituto di credito belga interessato non potrebbe rivalersi sul proprio
cliente per recuperare la trattenuta mobiliare, atteso che la riscossione di
quest’ultima risulta da obblighi che la legge pone unicamente a carico degli
istituti di credito belgi. Per contro, nell’ipotesi in cui l’esenzione venisse
estesa ai redditi provenienti da conti di risparmio stranieri, il contribuente
stesso risulterebbe soggetto ad imposizione e non potrebbe rivalersi nei
confronti dell’istituto di credito straniero che non abbia rispettato uno dei
requisiti dell’esenzione. Atteso che quest’ultimo non ha infatti alcun obbligo
tributario nei confronti del fisco belga, sarebbe infatti poco probabile che
l’istituto medesimo riconosca ai propri clienti una qualsivoglia forma di
garanzia di buon fine dell’esenzione fiscale belga, ragion per cui dovrebbe
chiaramente riconoscersi che il contribuente sarebbe così sfornito di
qualsiasi strumento di ricorso civile nei confronti dell’istituto di credito
straniero.

34\. Conseguentemente, a parere del governo belga, si può ritenere che una
normativa fiscale che sia giustificata dalla necessità di garantire
l’efficacia dei controlli tributari costituisca una restrizione proporzionata
alla libertà di circolazione di capitali, ancorché tale normativa non sia
focalizzata su costruzioni puramente artificiali.

35\. Infine, il Regno del Belgio rileva che, in ogni caso, la normativa
fiscale belga di cui trattasi non vada al di là di quanto necessario ai fini
del conseguimento del suo obiettivo, vale a dire evitare che l’esenzione
medesima non venga concessa indebitamente.

36\. Nella propria replica la Commissione sottolinea, quanto alla libera
circolazione dei capitali, di non aver censurato né la normativa belga per
quanto attiene agli istituti di credito stabiliti in paesi terzi all’accordo
SEE, ragion per cui i rilievi del Regno del Belgio in merito alla clausola
prevista all’articolo 64, paragrafo 1, TFUE, sarebbero inoperanti, né il
sistema belga di trattenuta liberatoria applicato ai redditi da capitali
eccedenti l’importo esente.

37\. L’istituzione fa inoltre valere che l’argomento del Regno del Belgio
riguardante il rischio di doppia esenzione non è pertinente, atteso che tale
rischio esiste, con conseguenze ancor più gravi, parimenti nell’ambito
puramente interno, essendo sufficiente, in considerazione dell’anonimato di
cui beneficiano i risparmiatori, suddividere il risparmio tra due o più banche
per poter godere di una doppia o multipla esenzione degli interessi. Il Regno
del Belgio non può, quindi, giustificare una discriminazione sul piano
transfrontaliero quando si astiene dal combattere, sul piano nazionale, lo
stesso rischio di evasione.

38\. Quanto alla libera prestazione dei servizi e alla giustificazione
relativa alla necessità di garantire l’efficacia dei controlli tributari, la
Commissione contesta, da un lato, la pertinenza del richiamo alla citata
sentenza X e Passenheim-van Schoot nell’ambito della presente causa.
Dall’altro, l’istituzione ritiene che la direttiva 77/799 costituisca uno
strumento sufficiente al fine di verificare il rispetto, da parte delle banche
straniere, dei requisiti imposti dalla normativa belga ai fini della
concessione dell’esenzione di cui trattasi. Pertanto, la Commissione insiste
in toto sulla domanda formulata nel ricorso.

Giudizio della Corte

Sulla libera prestazione dei servizi

39\. Nell’ambito di tale addebito, la Commissione deduce, in primo luogo, che
il Regno del Belgio è venuto meno agli obblighi ad esso incombenti in forza
dell’articolo 56 TFUE.

40\. In limine, si deve rilevare che, secondo costante giurisprudenza della
Corte, se è pur vero che la materia delle imposte dirette rientra nella
competenza degli Stati membri, questi ultimi devono tuttavia esercitare tale
competenza nel rispetto del diritto dell’Unione (v. sentenza del 19 luglio
2012, A, C-48/11, punto 16 e la giurisprudenza citata).

41\. Si deve parimenti sottolineare che le prestazioni di servizi bancari
costituiscono servizi ai sensi dell’articolo 57 TFUE e che l’articolo 56 TFUE
osta all’applicazione di qualsiasi normativa nazionale la quale, senza
giustificazioni oggettive, ostacoli la possibilità per un prestatore di
servizi di esercitare effettivamente tale libertà (v., in tal senso, sentenze
del 30 gennaio 2007, Commissione/Danimarca, C-150/04, Racc. pag. I-1163, punto
37 e la giurisprudenza citata).

42\. Nell’ottica di un mercato unico e per consentire la realizzazione degli
obiettivi del medesimo, l’articolo 56 TFUE osta all’applicazione di qualsiasi
normativa nazionale che produca l’effetto di rendere la prestazione di servizi
tra Stati membri più difficile della prestazione di servizi puramente interna
ad uno Stato membro (sentenza Commissione/Danimarca, cit., punto 38).

43\. Emerge inoltre da costante giurisprudenza della Corte che l’articolo 56
TFUE osta, in particolare, a ogni normativa nazionale tale da vietare o da
ostacolare maggiormente le attività del prestatore stabilito in un altro Stato
membro ove fornisca legittimamente servizi analoghi (v. sentenza del 5 luglio
2007, Commissione/Belgio, C-522/04, Racc. pag. I-5701, punto 38).

44\. Nella specie, si deve rilevare che la normativa di cui trattasi nella
specie prevede un regime fiscale differenziato degli interessi provenienti da
un deposito di risparmio a seconda che siano corrisposti da banche stabilite o
meno in Belgio. Tale differenza di trattamento trova spiegazione, secondo il
governo belga, segnatamente nell’impossibilità di applicare lo stesso regime
in entrambi i casi al fine di evitare una doppia esenzione qualora il
contribuente disponga di depositi di risparmio al tempo stesso in Belgio ed in
un altro Stato membro.

45\. Occorre quindi verificare se tale normativa crei ostacoli alla libera
prestazione di servizi e se, eventualmente, tali ostacoli siano tali da
trovare giustificazione nei motivi evocati dal governo belga.

46\. A tal riguardo, si deve rilevare che il governo belga non nega, nel
proprio controricorso, l’esistenza di un ostacolo a tale libertà.

47\. Inoltre, si deve rilevare che la normativa belga controversa, da un lato,
produce l’effetto di dissuadere i residenti belgi dal ricorrere ai servizi di
banche stabilite in altri Stati membri e dall’aprire o mantenere conti di
risparmio presso banche non stabilite in Belgio, atteso che gli interessi
corrisposti da queste ultime non possono godere dell’esenzione fiscale di cui
trattasi qualora le banche medesime non siano stabilite sul territorio belga.
Dall’altro lato, detta normativa è tale da dissuadere i titolari di un conto
di risparmio presso una banca stabilita sul territorio belga, che beneficino
quindi di tale esenzione, dal trasferire il loro conto verso una banca
stabilita in un altro Stato membro.

48\. Si deve pertanto affermare che la normativa di cui trattasi costituisce
un ostacolo alla libera prestazione dei servizi, vietata, in linea di
principio, dall’articolo 56, primo comma, TFUE.

49\. Da ben consolidata giurisprudenza risulta che i provvedimenti nazionali
in grado di ostacolare o di rendere meno attraente l’esercizio delle libertà
fondamentali garantite dal Trattato possono essere nondimeno giustificati
qualora perseguano un obiettivo di interesse generale, siano adeguati a
garantirne la realizzazione e non eccedano quanto è necessario per
raggiungerlo (v., in particolare, sentenza del 12 luglio 2012,
Commissione/Spagna, C-269/09, punto 62 e la giurisprudenza citata).

50\. Occorre quindi esaminare se l’ostacolo accertato possa essere
giustificato dal solo obiettivo di interesse generale espressamente invocato
dal Regno del Belgio, vale a dire la necessità di garantire l’efficacia dei
controlli fiscali.

51\. Riguardo a tale giustificazione, si deve rilevare, in limine, che la
Corte ha già avuto modo di affermare che la necessità di garantire l’efficacia
dei controlli fiscali può giustificare una restrizione alle libertà
fondamentali (v. in tal senso, segnatamente, sentenza X e Passenheim-van
Schoot, cit., punto 45).

52\. Per quanto attiene all’impossibilità di ricorrere agli strumenti
esistenti a livello dell’Unione in materia di mutua assistenza garantita, in
particolare, dalla direttiva 77/799, si deve necessariamente rilevare che i
meccanismi di mutua assistenza esistenti tra le autorità degli Stati membri
sono sufficienti per consentire a uno Stato membro di procedere al controllo
della veridicità delle dichiarazioni dei contribuenti quanto ai redditi
realizzati in un altro Stato membro (v., in tal senso, sentenze del 29
novembre 2011, National Grid Indus, C-371/10, Racc. pag. I-12273, punto 78,
nonché Commissione/Spagna, cit., punto 68).

53\. Non è tuttavia escluso che il summenzionato strumento di cooperazione non
operi sempre in modo soddisfacente e senza ostacoli nella pratica. Tuttavia,
gli Stati membri non possono trarre da eventuali difficoltà riscontrate nel
raccogliere le informazioni richieste o da carenze che possano prodursi nella
cooperazione tra le rispettive amministrazioni finanziarie la giustificazione
della restrizione delle libertà fondamentali garantite dal Trattato (v., in
tal senso, sentenze del 4 marzo 2004, Commissione/Francia, C-334/02, Racc.
pag. I-2229, punto 33, nonché Commissione/Spagna, cit., punto 72).

54\. Infatti, nulla impedirebbe alle amministrazioni finanziarie interessate
di esigere dal contribuente le prove che esse reputino necessarie per la
corretta determinazione delle imposte di cui trattasi e, se del caso, di
negare l’esenzione richiesta qualora tali prove non vengano fornite (v.,
segnatamente, sentenza dell’11 ottobre 2007, ELISA, C-451/05, Racc. pag.
I-8251, punto 95 e la giurisprudenza citata).

55\. In tale contesto, il governo belga sostiene che la Corte ha riconosciuto,
nella citata sentenza X e Passenheim-van Schoot, la giustificazione relativa
all’insufficiente efficacia del menzionato strumento della cooperazione.

56\. A tal riguardo, si deve rilevare che la Corte ha avuto modo di affermare,
in tale sentenza, che l’applicazione di un termine più esteso ai fini della
rettifica fiscale in caso di sospetto di dissimulazione di patrimoni
imponibili detenuti in un altro Stato membro è giustificata dall’obiettivo di
garantire l’efficacia dei controlli fiscali e di lottare contro l’evasione
fiscale.

57\. Orbene, nella specie, per quanto attiene ai redditi dichiarati dai
contribuenti, l’amministrazione finanziaria belga non dovrebbe incontrare
difficoltà per ottenere le informazioni necessarie riguardo a tali redditi
provenienti da un altro Stato membro.

58\. Inoltre, come rilevato dal Regno del Belgio nel proprio controricorso, i
redditi provenienti da conti di risparmio stranieri che devono essere
dichiarati dal contribuente costituiscono parimenti oggetto di scambio di
informazioni nell’ambito della direttiva 2003/48.

59\. Pertanto, l’amministrazione finanziaria belga dispone di uno strumento
legale, la cui efficacia non è messa in discussione, per ottenere informazioni
concernenti l’esistenza di redditi mobiliari stranieri ed è, conseguentemente,
in grado di assoggettarli a tassazione.

60\. Dalle suesposte considerazioni emerge che la giustificazione relativa
all’insufficienza degli strumenti di cooperazione a livello dell’Unione non
può trovare accoglimento.

61\. Quanto al rischio di doppia esenzione e quindi, implicitamente, alla
giustificazione della normativa di cui trattasi in considerazione degli
obiettivi volti alla lotta contro la frode e l’evasione fiscali, si deve
ricordare che essi costituiscono obiettivi legittimi riconosciuti dalla Corte
(v. in particolare, in tal senso, sentenza del 7 aprile 2011,
Commissione/Portogallo, C-20/09, Racc. pag. I-2637, punto 60 e la
giurisprudenza citata).

62\. A tal riguardo, si deve rilevare che, come correttamente rilevato dalla
Commissione, tale rischio sussiste parimenti nell’ipotesi in cui un
contribuente disponga di due o più conti di risparmio presso una banca
stabilita in Belgio e, quindi, in un ambito puramente interno. Atteso che i
contribuenti beneficiano dell’anonimato riguardo agli interessi provenienti da
un conto di risparmio belga, sarebbe sufficiente, al fine di poter godere più
volte dell’esenzione controversa, che il contribuente affidi i propri risparmi
a più banche differenti. Ne consegue che il rischio di evasione o di abuso,
invocato dal governo belga, è inerente al sistema di esenzione nazionale e non
è conseguenza dell’esistenza di un elemento transfrontaliero.

63\. Inoltre, anche a voler ammettere che la normativa nazionale di cui
trattasi sia idonea a realizzare l’obiettivo di garantire l’efficacia dei
controlli fiscali e, in particolare, la lotta contro l’evasione e la frode
fiscali, si deve rilevare che tale normativa va al di là di quanto necessario
per il conseguimento dell’obiettivo perseguito.

64\. Infatti, da ben consolidata giurisprudenza risulta che una
giustificazione basata sulla lotta alla frode e all’evasione fiscali è
ammissibile solamente qualora essa abbia ad oggetto costruzioni puramente
artificiali, aventi lo scopo di aggirare la normativa tributaria, il che
esclude qualsiasi presunzione generale di frode. Pertanto, una presunzione
generale di evasione o di frode fiscale non può essere sufficiente per
giustificare una misura tributaria che pregiudichi gli obiettivi del Trattato
(v., in tal senso, sentenza del 28 ottobre 2010, Établissements Rimbaud,
C-72/09, Racc. pag. I-10659, punto 34 e la giurisprudenza citata). Orbene,
nella specie, la normativa nazionale controversa impedisce non solo l’evasione
e la frode fiscale, ma parimenti il legittimo esercizio della libera
prestazione di servizi qualora i contribuenti dimostrino di non perseguire
obiettivi fraudolenti.

65\. Ne consegue che il governo belga avrebbe potuto adottare misure meno
restrittive nel conseguire l’obiettivo consistente nella lotta contro
l’evasione fiscale.

66\. Ciò premesso, la giustificazione della normativa in esame sulla base
della necessità di evitare l’evasione e la frode fiscali nell’ambito della
garanzia dell’efficacia dei controlli fiscali non può trovare accoglimento.

67\. Infine, per quanto attiene alla giusti ficazione relativa al fatto che,
in caso di conti di risparmio presso banche stabilite al di fuori del Belgio,
qualora un contribuente abbia, illecitamente, beneficiato di un’esenzione,
spetta a quest’ultimo versare l’imposta alla fonte senza alcuna possibilità di
ricorso civile contro la banca straniera, è sufficiente rilevare che il
governo belga non ha dimostrato per quale ragione le sue preoccupazioni
relative ad un’equa ripartizione delle responsabilità civili tra i
contribuenti e le banche interessate possano giustificare l’applicazione di
una misura come quella in esame, al fine di perseguire l’obiettivo di
garantire l’efficacia dei controlli fiscali.

68\. Ciò premesso, tale giustificazione della normativa controversa non può
essere accolta.

69\. Ne consegue che la restrizione alla libertà di prestazione dei servizi
derivante dall’applicazione della normativa nazionale controversa, che riserva
la concessione di un’esenzione fiscale unicamente agli interessi corrisposti
dalle banche stabilite in Belgio, ad esclusione degli interessi corrisposti da
istituti finanziari stabiliti in altri Stati membri, non può essere
giustificata in base agli obiettivi invocati dal Regno del Belgio, né essa
risponde all’esigenza di proporzionalità.

70\. La Commissione deduce, in secondo luogo, che, per effetto dell’esistenza
della normativa belga controversa, il Regno del Belgio è venuto parimenti meno
agli obblighi ad esso incombenti in forza dell’articolo 36 dell’accordo SEE,
relativi alla libera prestazione di servizi.

71\. A tal riguardo, si deve rilevare che tale disposizione dell’accordo SEE è
analoga a quella contenuta nell’articolo 56 TFUE, ragion per cui le
considerazioni esposte riguardo a tale articolo ai punti da 40 a 69 supra si
applicano, in linea di principio, anche al corrispondente articolo
dell’accordo SEE.

72\. Orbene, si deve necessariamente constatare che il governo belga deduce
giustificazioni unicamente riguardo all’articolo 56 TFUE. Ne consegue che,
considerato che nessuna specifica giustificazione è stata dedotta dal governo
medesimo riguardo all’articolo 36 dell’accordo SEE, deve ritenersi che
l’articolo 36 dell’accordo SEE osta parimenti alla normativa nazionale
controversa.

Sulla libera circolazione dei capitali

73\. La Commissione chiede inoltre alla Corte di dichiarare che il Regno del
Belgio è venuto meno agli obblighi ad esso incombenti derivanti dagli articoli
63 TFUE e 40 dell’accordo SEE.

74\. Atteso che le disposizioni del Trattato e dell’Accordo SEE relative alla
libera prestazione dei servizi ostano alla normativa controversa, non è
necessario esaminare separatamente la normativa medesima alla luce degli
articoli 63 TFUE e 40 dell’accordo SEE, riguardanti la libera circolazione dei
capitali (v., per analogia, sentenza del 5 luglio 2007, Commissione/Belgio,
cit., punto 79).

75\. Conseguentemente, si deve rilevare che il Regno del Belgio, istituendo e
mantenendo in essere un regime che prevede un’imposizione discriminatoria
degli interessi corrisposti dalle banche non residenti, risultante
dall’applicazione di un’esenzione fiscale riservata unicamente agli interessi
corrisposti dalle banche residenti, è venuto meno agli obblighi ad esso
incombenti in forza dell’articolo 56 TFUE nonché dell’articolo 36 dell’accordo
SEE.

Sulle spese

76\. Ai sensi dell’articolo 138, paragrafo 1, del regolamento di procedura
della Corte, la parte soccombente è condannata alle spese se ne è stata fatta
domanda. Poiché la Commissione ne ha fatto domanda, il Regno del Belgio,
rimasto soccombente, dev’essere condannato alle spese.

## Dispositivo

Per questi motivi, la Corte (Quinta Sezione) dichiara e statuisce:

1) Istituendo e mantenendo in essere un regime che prevede un’imposizione
discriminatoria degli interessi corrisposti dalle banche non residenti,
risultante dall’applicazione di un’esenzione fiscale riservata unicamente agli
interessi corrisposti dalle banche residenti, il Regno del Belgio è venuto
meno agli obblighi ad esso incombenti in forza dell’articolo 56 TFUE nonché
dell’articolo 36 dell’accordo sullo Spazio economico europeo del 2 maggio
1992.

2) Il Regno del Belgio è condannato alle spese.

  

SENTENZA DELLA CORTE (Quinta Sezione)

6 giugno 2013 ( *1 )

«Inadempimento di uno Stato — Articoli 56 TFUE e 63 TFUE — Articoli 36 e 40
dell’accordo SEE — Normativa tributaria — Esenzione fiscale riservata agli
interessi corrisposti dalle banche residenti con esclusione di quelli
corrisposti da banche stabilite all’estero»

Nella causa C-383/10,

avente ad oggetto il ricorso per inadempimento, ai sensi dell’articolo 258
TFUE, proposto il 30 luglio 2010,

Commissione europea, rappresentata da R. Lyal e F. Dintilhac, in qualità di
agenti, con domicilio eletto in Lussemburgo,

ricorrente,

contro

Regno del Belgio, rappresentato da J.-C. Halleux e M. Jacobs, in qualità di
agenti,

convenuto,

LA CORTE (Quinta Sezione),

composta da A. Borg Barthet, facente funzione di presidente della Quinta
Sezione, J.-J. Kasel e M. Berger (relatore), giudici,

avvocato generale: P. Cruz Villalón

cancelliere: A. Calot Escobar

vista la fase scritta del procedimento,

vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

Con il proprio ricorso, la Commissione europea chiede alla Corte di dichiarare
che, avendo istituito e mantenendo in essere un regime che prevede
un’imposizione discriminatoria degli interessi corrisposti dalle banche non
residenti, risultante dall’applicazione di un’esenzione fiscale riservata
unicamente agli interessi corrisposti dalle banche belghe, il Regno del Belgio
è venuto meno agli obblighi ad esso incombenti in forza degli articoli 56 TFUE
e 63 TFUE nonché degli articoli 36 e 40 dell’accordo sullo Spazio economico
europeo del 2 maggio 1992 (GU 1994, L 1, pag. 3; in prosieguo: l’«accordo
SEE»).  
  
---|---  
  
Contesto normativo nazionale

2

|

L’articolo 21, 5° comma, del code belge des impôts sur les revenus (codice
belga sulle imposte sui redditi) (in prosieguo: il «CIR 92»), nel testo
applicabile all’esercizio di imposta 2010 (redditi percepiti nel 2009), così
dispone:

«I redditi da capitali e beni mobili non comprendono:

(...)

|

5°

|

il primo scaglione pari a [EUR] 1 730 (importo di base [EUR] 1 250) annui
relativi a depositi di risparmio percepiti, senza fissazione convenzionale di
termini o preavviso, da parte di istituti di credito stabiliti in Belgio e
disciplinati dalla legge 22 marzo 1993 relativa allo status e al controllo
degli istituti di credito, fermo restando che:

|

—

|

tali depositi devono, inoltre, rispondere ai criteri definiti dal Re su parere
della Commissione bancaria, finanziaria e assicurativa (...), quanto alla
valuta in cui sono esposti, quanto alle condizioni e modalità di ritiro e
prelievo e quanto alla struttura, al livello e alle modalità di calcolo della
loro remunerazione;  
  
---|---  
  
—

|

ai fini dell’applicazione della presente disposizione, non sono considerati
quali termini di preavviso i termini che costituiscano una semplice misura di
salvaguardia che il depositario si riserva di invocare».  
  
---|---  
  
3

|

L’articolo 313 del CIR 92 prevede il principio della trattenuta mobiliare
liberatorio:

«I contribuenti soggetti all’imposta sulle persone fisiche non sono tenuti ad
indicare nella propria dichiarazione annuale ai fini dell’imposta medesima i
redditi da capitali e beni mobili (...) per i quali sia stata assolta la
trattenuta mobiliare (...)».  
  
---|---  
  
4

|

Il regio decreto di esecuzione del CIR 92, come modificato dal regio decreto
del 7 dicembre 2008 (Moniteur belge del 22 dicembre 2008, pag. 67513), prevede
i criteri ai quali i depositi di risparmio di cui all’articolo 21, 5° comma,
del CIR 92 devono, inoltre, rispondere per poter beneficiare dell’applicazione
dell’articolo medesimo.  
  
---|---  
  
Il procedimento precontenzioso

5

|

Con lettera del 19 ottobre 2006, la Commissione ricordava alle autorità belghe
gli obblighi derivanti dagli articoli 49 CE e 56 CE nonché dagli articoli 36 e
40 dell’accordo SEE e la necessità di conformarvisi.  
  
---|---  
  
6

|

Con lettera del 27 febbraio 2007, le autorità belghe rispondevano a detta
lettera di diffida sostenendo che il ragionamento svolto dalla Commissione si
basa, per quanto attiene all’articolo 63 TFUE su un’ipotesi infondata e,
quanto all’articolo 56 TFUE, sulla mancata considerazione dell’obiettivo
perseguito dalla misura controversa la quale, se estesa ai depositi di
risparmio tenuti in banche straniere, produrrebbe discordanze di applicazione
a seconda dello Stato membro o dello Stato aderente all’applicazione della
direttiva 2003/48 in cui il deposito di risparmio sia tenuto, discordanze,
inoltre, dannose per i contribuenti interessati.  
  
---|---  
  
7

|

Nel parere motivato, indirizzato il 26 giugno 2009 alle autorità belghe, la
Commissione contestava al Regno del Belgio che, avendo istituito e mantenendo
in essere un regime che prevede un’imposizione discriminatoria degli interessi
corrisposti dalle banche non residenti risultante dall’applicazione di
un’esenzione fiscale riservata unicamente agli interessi corrisposti dalle
banche belghe, lo Stato membro medesimo era venuto meno agli obblighi ad esso
incombenti in forza degli articoli 49 CE e 56 CE (divenuti articoli 56 TFUE e
63 TFUE) nonché degli articoli 36 e 40 dell’accordo SEE. Nel parere veniva
imposto un termine di due mesi per conformarsi alle disposizioni del Trattato
e dell’accordo SEE.  
  
---|---  
  
8

|

Con lettera del 28 settembre 2009, le autorità belghe rispondevano al parere
motivato affermando, segnatamente, che la misura controversa è giustificata
dalla necessità di garantire l’efficacia dei controlli fiscali e dalla
necessità di proteggere i piccoli risparmiatori.  
  
---|---  
  
9

|

Non sodisfatta da tale risposta, la Commissione presentava, in data 26 luglio
2010, il presente ricorso per inadempimento.  
  
---|---  
  
Sul ricorso

Argomenti delle parti

10

|

In limine, la Commissione sottolinea, nel proprio ricorso, che la materia
delle imposte dirette non costituisce una competenza esclusiva degli Stati
membri, ma che essa è implicitamente e necessariamente inclusa nella
competenza relativa al mercato interno di cui all’articolo 4, paragrafo 2,
lettera a), TFUE e considerata quale competenza condivisa tra l’Unione europea
e gli Stati membri. Tale interpretazione sarebbe avvalorata dalla
giurisprudenza della Corte, secondo cui la materia delle imposte dirette
rientra nella competenza degli Stati membri, dovendo questi ultimi tuttavia
esercitarla nel rispetto del diritto dell’Unione. A sostegno di tale tesi, la
Commissione si richiama alla sentenza del 24 maggio 2007, Holböck (C-157/05,
Racc. pag. I-4051, punto 21).  
  
---|---  
  
11

|

Per quanto attiene alla questione se le disposizioni nazionali in questione
rientrino nell’ambito di applicazione dell’articolo 56 TFUE o dell’articolo 63
TFUE, la Commissione, richiamandosi al punto 43 della sentenza del 3 ottobre
2006, Fidium Finanz (C-452/04, Racc. pag. I-9521), ritiene che, alla luce
degli effetti delle disposizioni di cui trattasi, l’inadempimento contestato
debba essere esaminato tanto riguardo alla libera prestazione dei servizi
quanto alla libera circolazione dei capitali.  
  
---|---  
  
12

|

Quanto alla libera circolazione dei servizi, la Commissione, rammentando
l’obiettivo e l’ambito di applicazione ratione personae degli articoli 56 TFUE
e segg., deduce che la normativa belga in esame si pone in contrasto con le
menzionate disposizioni, in quanto produce l’effetto di dissuadere i residenti
belgi dal ricorrere, per la gestione di conti di risparmio, ai servizi di
banche stabilite in altri Stati membri dell’Unione e in altri Stati aderenti
all’accordo SEE. La Commissione precisa che gli interessi corrisposti da
questi ultimi non possono mai godere di esenzione per il solo motivo che la
banca debitrice non è stabilita in Belgio, anche quando quest’ultima sia
pronta a rispondere a tutti gli altri requisiti previsti dalla normativa belga
in questione.  
  
---|---  
  
13

|

Quanto all’argomento relativo all’assenza di qualsivoglia denuncia presentata
al riguardo dal settore finanziario e, più in particolare, da istituti di
credito stabiliti all’estero, la Commissione ritiene che tale argomento sia
destituito di pertinenza, atteso che il ricorso di accertamento
dell’inadempimento ha natura oggettiva e non è, quindi, subordinato a
qualsivoglia denuncia. Inoltre, sottolineando che la libera prestazione dei
servizi offre non solo il diritto di fornire servizi bensì anche il diritto di
riceverne, l’istituzione deduce che la misura di cui trattasi dissuade non
solo le banche stabilite all’estero ad offrire i propri servizi ai residenti
belgi, ma anche i residenti belgi dal ricorrere ai servizi di tali banche e
costituisce, conseguentemente, una restrizione a tale libertà fondamentale.  
  
---|---  
  
14

|

La Commissione ritiene, inoltre, che tale restrizione non possa essere
giustificata da alcuno degli argomenti dedotti dal Regno del Belgio e che, in
ogni caso, essa si pone in contrasto con il principio di proporzionalità.  
  
---|---  
  
15

|

Per quanto attiene alla giustificazione di tale restrizione per ragioni
imperative di interesse generale costituito dalla necessità di assicurare
l’efficacia dei controlli fiscali, la Commissione riconosce che un controllo
può risultare, in talune ipotesi, molto difficile e che, in linea di
principio, l’esigenza di prevenire l’evasione fiscale e gli abusi può
giustificare restrizioni ad una libertà di circolazione. A tal riguardo,
richiamandosi, da un lato, alla propria comunicazione [COM (2007) 785 def.],
del 10 dicembre 2007, al Consiglio, al Parlamento europeo e al Comitato
economico e sociale europeo sull’applicazione di misure antiabuso nel settore
dell’imposizione diretta all’interno dell’Unione europea e nei confronti di
paesi terzi (GU 2008, C 106, pag. 13), e, d’altro, alla sentenza del 12
dicembre 2002, Lankhorst-Hohorst (C-324/00, Racc. pag. I-11779, punto 37),
l’istituzione rileva che, se è pur vero che negando l’esenzione degli
interessi corrisposti dalle banche straniere la normativa belga previene la
frode, essa ostacola tuttavia parimenti il legittimo esercizio della libera
prestazione dei servizi. Tale misura andrebbe, quindi, manifestamente al di là
della portata indispensabile per il raggiungimento del suo obiettivo. La
Commissione sottolinea peraltro che il fatto che il Belgio partecipi oramai al
sistema di scambio di informazioni della direttiva 2003/48/CE del Consiglio,
del 3 giugno 2003, in materia di tassazione dei redditi da risparmio sotto
forma di pagamenti di interessi (GU L 157, pag. 38), consente appunto di
ridurre considerevolmente i rischi di frode.  
  
---|---  
  
16

|

Quanto alla giustificazione relativa alla natura socio-economica della misura
di cui trattasi in quanto incoraggerebbe il risparmio previdenziale tra i
«piccoli contribuenti», la Commissione ritiene che l’esenzione fiscale degli
interessi corrisposti dalle banche non stabilite in Belgio non si pone in
contrasto con tale obiettivo e che, al contrario, grazie a tale misura, i
contribuenti possono scegliere tra una gamma più ampia di prodotti di
risparmio, il che li incoraggerebbe ancor più al risparmio.  
  
---|---  
  
17

|

La Commissione considera, inoltre, l’argomento dedotto dal Regno del Belgio –
secondo cui sembra poco probabile che il gruppo dei contribuenti riguardati
dalla misura nazionale di cui trattasi sia interessato dalla possibilità di
collocare il proprio risparmio in banche straniere e che gli istituti di
credito stranieri cerchino di attirare tale clientela – di natura puramente
speculativa e, pertanto, quale argomento non valido per poter giustificare una
restrizione di tal genere ad una libertà fondamentale.  
  
---|---  
  
18

|

Quanto alla giustificazione relativa alla disparità dei livelli di tutela dei
consumatori a fronte dell’insolvenza di una banca, illustrata dall’esempio
della difficile situazione dei risparmiatori belgi clienti della filiale
lussemburghese di una banca islandese, la Commissione deduce che, da un lato,
le garanzie e la tutela dei risparmiatori in caso di insolvenza di una banca
hanno costituito oggetto di armonizzazione nell’Unione, segnatamente, per
mezzo della direttiva 94/19/CE del Parlamento Europeo e del Consiglio, del 30
maggio 1994, relativa ai sistemi di garanzia dei depositi (GU L 135, pag. 5),
direttiva successivamente modificata dalla direttiva 2009/14/CE del Parlamento
europeo e del Consiglio, dell’11 marzo 2009 (GU L 68, pag. 3). Dall’altro
lato, le autorità belghe non avrebbero specificato la natura e il contenuto
dei livelli di tutela che costituirebbero oggetto delle pretese disparità. In
ogni caso, a parere della Commissione, la normativa nazionale non deve
influenzare i consumatori sfavorendo gli strumenti finanziari delle banche
stabilite al di fuori del Belgio.  
  
---|---  
  
19

|

Infine, per quanto attiene all’argomento secondo cui i risparmiatori belgi non
verrebbero adeguatamente informati in considerazione del fatto che una banca
stabilita al di fuori del territorio belga non farebbe necessariamente uso di
una delle lingue parlate in Belgio, la Commissione deduce che compete
unicamente al consumatore valutare in quale lingua egli è in grado di ricevere
informazioni riguardanti l’apertura di un conto di risparmio. La Commissione
sottolinea, in proposito, che il Belgio possiede tre lingue ufficiali
parimenti utilizzate negli Stati membri limitrofi.  
  
---|---  
  
20

|

Quanto alla libera circolazione dei capitali, la Commissione, rammentando che
le operazioni di conto corrente o di deposito effettuate dai residenti presso
istituti finanziari stranieri sono contenute nel punto VI.B della nomenclatura
allegata alla direttiva 88/361/CEE del Consiglio, del 24 giugno 1988, per
l’attuazione dell’articolo 67 del Trattato (GU L 178, pag. 5) e rientrano,
quindi, nella nozione di movimenti di capitali, deduce che la normativa
nazionale di cui trattasi produce l’effetto di rendere meno attraente il
trasferimento transfrontaliero di capitali, dissuadendo i residenti belgi
dall’apertura di depositi di risparmio presso banche non stabilite in Belgio
ovvero di mantenere i propri risparmi in tali istituti di credito. La misura
de qua costituirebbe, pertanto, una restrizione alla libera circolazione dei
capitali ai sensi dell’articolo 63 TFUE.  
  
---|---  
  
21

|

La Commissione ritiene, inoltre, non validi tutti i motivi di giustificazione
invocati dal Regno del Belgio.  
  
---|---  
  
22

|

Infatti, anzitutto, secondo la Commissione, tale restrizione non può essere
giustificata in base ai motivi previsti dall’articolo 65 TFUE, atteso che la
situazione dei residenti belgi che percepiscono e dichiarano gli interessi
provenienti dai propri depositi di risparmio presso banche stabilite in Belgio
o di banche non stabilite nello Stato membro medesimo sono obiettivamente
analoghe. Pertanto, una differenza di trattamento costituirebbe una
discriminazione arbitraria ai sensi di tale articolo.  
  
---|---  
  
23

|

Inoltre, per quanto attiene all’argomento dedotto dal Regno del Belgio quanto
al rischio che parte delle banche non stabilite in Belgio e aventi una
clientela residente in tale Stato membro non sarebbe incline a proporre
prodotti finanziari che rispondano ai requisiti fissati dalla normativa
nazionale, il che produrrebbe la conseguenza di una discriminazione tra i
residenti belgi aventi depositi al di fuori del Belgio a seconda che la
rispettiva banca scelga di conformarsi o meno alla normativa belga, la
Commissione ritiene che tale eventuale discriminazione costituirebbe un
effetto non della normativa di cui trattasi, bensì della scelta degli
operatori economici. Spetterebbe, quindi, ai residenti belgi scegliere o meno
una banca che proponga loro prodotti finanziari che consentano di avvalersi
del sistema di esenzione belga.  
  
---|---  
  
24

|

Per quanto riguarda l’eventuale inadempimento di una banca stabilita al di
fuori del Belgio, che non rispetti le condizioni fissate dalla normativa belga
di cui trattasi per poter beneficiare dell’esenzione, la Commissione osserva
che le autorità belghe potrebbero trarne le conseguenze escludendo,
segnatamente, il beneficio di tale esenzione per la banca medesima.  
  
---|---  
  
25

|

Infine, per quanto attiene all’argomento dedotto dal Regno del Belgio a
termini del quale la normativa di cui trattasi ricade nella deroga
dell’articolo 64, paragrafo 1, TFUE considerato che il regime belga di
esenzione dei depositi di risparmio esisteva già alla data del 31 dicembre
1993, che è stato mantenuto nell’ordinamento giuridico belga senza soluzione
di continuità e che da allora non ha subito alcuna modifica sostanziale, la
Commissione deduce di aver contestato la normativa controversa non riguardo
alle banche stabilite in un paese terzo, salvo quelle stabilite in uno dei
paesi dello SEE aderenti all’Associazione europea di libero scambio (AELS),
bensì per quelle che ricadono nell’articolo 40 dell’accordo SEE.  
  
---|---  
  
26

|

Il Regno del Belgio si richiama ai principi risultanti dalla sentenza del 18
dicembre 2007, A, C-101/05 (Racc. pag. I-11531, punti 48 e 49) e sottolinea
che l’applicabilità dell’articolo 64, paragrafo 1, TFUE consente di mantenere
nei confronti dei paesi terzi le restrizioni ai movimenti dei capitali
esistenti al31 dicembre 1993. Orbene, il regime belga di esenzione dei
depositi di risparmio, già esistenti a tale data, sarebbe stato, da allora,
mantenuto nell’ordinamento giuridico nazionale senza soluzione di continuità e
non avrebbe subito, successivamente a tale data, alcuna modifica sostanziale.  
  
---|---  
  
27

|

Per quanto attiene alla libera circolazione dei capitali, il Regno del Belgio,
invocando l’articolo 65, paragrafo 1, lettera a), TFUE, contesta che, per
quanto attiene all’esenzione di cui trattasi, i contribuenti belgi che
investano in un deposito di risparmio si trovino nella stessa situazione
riguardo al luogo di investimento dei capitali, a seconda che il loro deposito
si trovi o meno in Belgio.  
  
---|---  
  
28

|

A tal proposito, lo Stato membro medesimo precisa che, per quanto attiene a
coloro che dispongono di un deposito di risparmio in Belgio, l’esenzione
dall’imposta nazionale ha luogo alla fonte e, quindi, a livello
dell’amministrazione finanziaria belga. In tal senso, per quanto attiene
all’esercizio di imposta 2010, il primo scaglione di redditi da deposito di
risparmio, corrispondente all’importo di EUR 1 730, non è soggetto a
trattenuta mobiliare. Tale primo scaglione non viene, infatti, considerato
quale reddito da capitali o da beni mobili e non doveva quindi figurare nella
dichiarazione dei redditi annuale. Per contro, la quota di reddito da deposito
di risparmio eccedente tale importo era soggetta alla trattenuta mobiliare,
senza peraltro dover essere menzionata nella dichiarazione medesima. È in tal
senso che si tratterebbe di un sistema di trattenuta mobiliare detta
«liberatoria». Conseguentemente, a parere del Regno del Belgio,
l’amministrazione finanziaria nazionale non è, in linea di principio, a
conoscenza dell’esistenza di depositi di risparmio in Belgio per quanto
riguarda le persone fisiche residenti sul territorio nazionale.  
  
---|---  
  
29

|

Per contro, per quanto attiene ai contribuenti che dispongono di depositi di
risparmio in un altro Stato membro, il Regno del Belgio precisa che i redditi
provenienti da tali depositi devono essere dichiarati dal contribuente e
costituiscono ormai parimenti oggetto di scambio di informazioni nell’ambito
della direttiva 2003/48. Qualora tali contribuenti dispongano, al tempo
stesso, di depositi di risparmio in Belgio ed abbiano richiesto, nell’ambito
della dichiarazione dei redditi annuale, il beneficio dell’esenzione di cui
trattasi in ragione di EUR 1 730 sul reddito proveniente dai depositi di
risparmio stranieri, l’amministrazione belga si trova, a parere dello Stato
membro medesimo, nell’impossibilità di verificare se tali contribuenti non
abbiano indebitamente beneficiato di una doppia esenzione fiscale: una prima
volta, per i redditi provenienti dai depositi di risparmio in Belgio, per
effetto del sistema di trattenuta mobiliare liberatoria e, quindi, in modo
anonimo e, una seconda volta, per i redditi provenienti dai depositi di
risparmio in un altro Stato membro, al momento della determinazione
dell’imposta per le persone fisiche.  
  
---|---  
  
30

|

Il Regno del Belgio deduce parimenti che, nell’ipotesi in cui decidesse di
rimediare al preteso ostacolo eliminando l’esenzione di cui trattasi per i
redditi da deposito di risparmio in Belgio, questi ultimi risulterebbero
soggetti ad un trattamento meno favorevole rispetto ai redditi provenienti da
depositi di risparmio costituiti all’estero. Infatti, in tal caso, per i primi
l’imposta verrebbe percepita alla fonte dagli istituti finanziari belgi al
momento dell’incasso, sotto forma di trattenuta mobiliare liberatoria,
laddove, per i secondi, l’imposta belga verrebbe riscossa, per effetto della
dichiarazione presentata l’anno seguente a quello di percepimento di redditi,
sotto forma di iscrizione a ruolo effettuata, in media, due anni dopo
l’incasso. Pertanto, i contribuenti belgi che percepiscano redditi da un
deposito di risparmio straniero beneficerebbero di un vantaggio finanziario
rispetto agli stessi contribuenti che dispongano di un deposito di risparmio
in Belgio. Il governo belga ritiene, quindi, che il sistema istituito al fine
di evitare una doppia esenzione dei redditi provenienti dai depositi di
risparmio non costituisca né un mezzo di discriminazione arbitraria né una
restrizione occulta alla libera circolazione dei capitali e che non esistano
sistemi più proporzionati rispetto a quello in vigore per conseguire
l’obiettivo consistente nell’evitare una doppia indebita esenzione.  
  
---|---  
  
31

|

Quanto alla libera prestazione dei servizi, il Regno del Belgio fa anzitutto
valere che la verifica del rispetto dei requisiti previsti dalla normativa di
cui trattasi, a prescindere dai vincoli imposti dall’amministrazione
finanziaria belga agli istituti di credito stranieri, esige uno scambio di
informazioni bancarie su richiesta ed effettivo. Se è pur vero che, secondo il
Regno del Belgio, tale scambio di informazioni è notevolmente migliorato nel
corso di questi ultimi anni, lo Stato membro medesimo ritiene, tuttavia, che
la direttiva 77/799/CEE del Consiglio, del 19 dicembre 1977, relativa alla
reciproca assistenza fra le autorità competenti degli Stati membri nel settore
delle imposte dirette (GU L 336, pag. 15; in prosieguo: la «direttiva
77/799»), e, segnatamente, l’articolo 8 della medesima, non costituisca lo
strumento idoneo a tal fine. Tuttavia, il problema risiederebbe non solo in
un’eventuale assenza di informazioni da parte degli altri Stati membri, bensì
parimenti nell’impossibilità di porre a raffronto le informazioni relative ai
depositi di risparmio belgi e stranieri ed evitando un’indebita doppia
esenzione.  
  
---|---  
  
32

|

Inoltre, il Regno del Belgio, richiamandosi segnatamente alla sentenza della
Corte dell’11 giugno 2009, X e Passenheim-van Schoot (C-155/08 e C-157/08,
Racc. pag. I-5093), ritiene che la misura controversa sia giustificata dalla
necessità di garantire l’efficacia dei controlli fiscali.  
  
---|---  
  
33

|

A tal riguardo, detto Stato membro deduce che, atteso che solamente gli
istituti di credito belgi sono soggetti alla trattenuta mobiliare, il
contribuente non può essere considerato responsabile di evasione a tal titolo.
Nel caso in cui non sia stato rispettato uno dei requisiti dell’esenzione da
parte di un istituto di credito belga, quest’ultimo sarebbe obbligato a
versare all’erario belga la trattenuta mobiliare non riscossa alla fonte.
Considerato che l’identità del beneficiario degli interessi non dev’essere
menzionata sulla dichiarazione di trattenuta mobiliare da parte dell’istituto
di credito belga, l’amministrazione finanziaria belga non potrebbe costringere
l’istituto medesimo a rivelare l’identità del beneficiario de quo. Peraltro,
l’istituto di credito belga interessato non potrebbe rivalersi sul proprio
cliente per recuperare la trattenuta mobiliare, atteso che la riscossione di
quest’ultima risulta da obblighi che la legge pone unicamente a carico degli
istituti di credito belgi. Per contro, nell’ipotesi in cui l’esenzione venisse
estesa ai redditi provenienti da conti di risparmio stranieri, il contribuente
stesso risulterebbe soggetto ad imposizione e non potrebbe rivalersi nei
confronti dell’istituto di credito straniero che non abbia rispettato uno dei
requisiti dell’esenzione. Atteso che quest’ultimo non ha infatti alcun obbligo
tributario nei confronti del fisco belga, sarebbe infatti poco probabile che
l’istituto medesimo riconosca ai propri clienti una qualsivoglia forma di
garanzia di buon fine dell’esenzione fiscale belga, ragion per cui dovrebbe
chiaramente riconoscersi che il contribuente sarebbe così sfornito di
qualsiasi strumento di ricorso civile nei confronti dell’istituto di credito
straniero.  
  
---|---  
  
34

|

Conseguentemente, a parere del governo belga, si può ritenere che una
normativa fiscale che sia giustificata dalla necessità di garantire
l’efficacia dei controlli tributari costituisca una restrizione proporzionata
alla libertà di circolazione di capitali, ancorché tale normativa non sia
focalizzata su costruzioni puramente artificiali.  
  
---|---  
  
35

|

Infine, il Regno del Belgio rileva che, in ogni caso, la normativa fiscale
belga di cui trattasi non vada al di là di quanto necessario ai fini del
conseguimento del suo obiettivo, vale a dire evitare che l’esenzione medesima
non venga concessa indebitamente.  
  
---|---  
  
36

|

Nella propria replica la Commissione sottolinea, quanto alla libera
circolazione dei capitali, di non aver censurato né la normativa belga per
quanto attiene agli istituti di credito stabiliti in paesi terzi all’accordo
SEE, ragion per cui i rilievi del Regno del Belgio in merito alla clausola
prevista all’articolo 64, paragrafo 1, TFUE, sarebbero inoperanti, né il
sistema belga di trattenuta liberatoria applicato ai redditi da capitali
eccedenti l’importo esente.  
  
---|---  
  
37

|

L’istituzione fa inoltre valere che l’argomento del Regno del Belgio
riguardante il rischio di doppia esenzione non è pertinente, atteso che tale
rischio esiste, con conseguenze ancor più gravi, parimenti nell’ambito
puramente interno, essendo sufficiente, in considerazione dell’anonimato di
cui beneficiano i risparmiatori, suddividere il risparmio tra due o più banche
per poter godere di una doppia o multipla esenzione degli interessi. Il Regno
del Belgio non può, quindi, giustificare una discriminazione sul piano
transfrontaliero quando si astiene dal combattere, sul piano nazionale, lo
stesso rischio di evasione.  
  
---|---  
  
38

|

Quanto alla libera prestazione dei servizi e alla giustificazione relativa
alla necessità di garantire l’efficacia dei controlli tributari, la
Commissione contesta, da un lato, la pertinenza del richiamo alla citata
sentenza X e Passenheim-van Schoot nell’ambito della presente causa.
Dall’altro, l’istituzione ritiene che la direttiva 77/799 costituisca uno
strumento sufficiente al fine di verificare il rispetto, da parte delle banche
straniere, dei requisiti imposti dalla normativa belga ai fini della
concessione dell’esenzione di cui trattasi. Pertanto, la Commissione insiste
in toto sulla domanda formulata nel ricorso.  
  
---|---  
  
Giudizio della Corte

Sulla libera prestazione dei servizi

39

|

Nell’ambito di tale addebito, la Commissione deduce, in primo luogo, che il
Regno del Belgio è venuto meno agli obblighi ad esso incombenti in forza
dell’articolo 56 TFUE.  
  
---|---  
  
40

|

In limine, si deve rilevare che, secondo costante giurisprudenza della Corte,
se è pur vero che la materia delle imposte dirette rientra nella competenza
degli Stati membri, questi ultimi devono tuttavia esercitare tale competenza
nel rispetto del diritto dell’Unione (v. sentenza del 19 luglio 2012, A,
C-48/11, punto 16 e la giurisprudenza citata).  
  
---|---  
  
41

|

Si deve parimenti sottolineare che le prestazioni di servizi bancari
costituiscono servizi ai sensi dell’articolo 57 TFUE e che l’articolo 56 TFUE
osta all’applicazione di qualsiasi normativa nazionale la quale, senza
giustificazioni oggettive, ostacoli la possibilità per un prestatore di
servizi di esercitare effettivamente tale libertà (v., in tal senso, sentenze
del 30 gennaio 2007, Commissione/Danimarca, C-150/04, Racc. pag. I-1163, punto
37 e la giurisprudenza citata).  
  
---|---  
  
42

|

Nell’ottica di un mercato unico e per consentire la realizzazione degli
obiettivi del medesimo, l’articolo 56 TFUE osta all’applicazione di qualsiasi
normativa nazionale che produca l’effetto di rendere la prestazione di servizi
tra Stati membri più difficile della prestazione di servizi puramente interna
ad uno Stato membro (sentenza Commissione/Danimarca, cit., punto 38).  
  
---|---  
  
43

|

Emerge inoltre da costante giurisprudenza della Corte che l’articolo 56 TFUE
osta, in particolare, a ogni normativa nazionale tale da vietare o da
ostacolare maggiormente le attività del prestatore stabilito in un altro Stato
membro ove fornisca legittimamente servizi analoghi (v. sentenza del 5 luglio
2007, Commissione/Belgio, C-522/04, Racc. pag. I-5701, punto 38).  
  
---|---  
  
44

|

Nella specie, si deve rilevare che la normativa di cui trattasi nella specie
prevede un regime fiscale differenziato degli interessi provenienti da un
deposito di risparmio a seconda che siano corrisposti da banche stabilite o
meno in Belgio. Tale differenza di trattamento trova spiegazione, secondo il
governo belga, segnatamente nell’impossibilità di applicare lo stesso regime
in entrambi i casi al fine di evitare una doppia esenzione qualora il
contribuente disponga di depositi di risparmio al tempo stesso in Belgio ed in
un altro Stato membro.  
  
---|---  
  
45

|

Occorre quindi verificare se tale normativa crei ostacoli alla libera
prestazione di servizi e se, eventualmente, tali ostacoli siano tali da
trovare giustificazione nei motivi evocati dal governo belga.  
  
---|---  
  
46

|

A tal riguardo, si deve rilevare che il governo belga non nega, nel proprio
controricorso, l’esistenza di un ostacolo a tale libertà.  
  
---|---  
  
47

|

Inoltre, si deve rilevare che la normativa belga controversa, da un lato,
produce l’effetto di dissuadere i residenti belgi dal ricorrere ai servizi di
banche stabilite in altri Stati membri e dall’aprire o mantenere conti di
risparmio presso banche non stabilite in Belgio, atteso che gli interessi
corrisposti da queste ultime non possono godere dell’esenzione fiscale di cui
trattasi qualora le banche medesime non siano stabilite sul territorio belga.
Dall’altro lato, detta normativa è tale da dissuadere i titolari di un conto
di risparmio presso una banca stabilita sul territorio belga, che beneficino
quindi di tale esenzione, dal trasferire il loro conto verso una banca
stabilita in un altro Stato membro.  
  
---|---  
  
48

|

Si deve pertanto affermare che la normativa di cui trattasi costituisce un
ostacolo alla libera prestazione dei servizi, vietata, in linea di principio,
dall’articolo 56, primo comma, TFUE.  
  
---|---  
  
49

|

Da ben consolidata giurisprudenza risulta che i provvedimenti nazionali in
grado di ostacolare o di rendere meno attraente l’esercizio delle libertà
fondamentali garantite dal Trattato possono essere nondimeno giustificati
qualora perseguano un obiettivo di interesse generale, siano adeguati a
garantirne la realizzazione e non eccedano quanto è necessario per
raggiungerlo (v., in particolare, sentenza del 12 luglio 2012,
Commissione/Spagna, C-269/09, punto 62 e la giurisprudenza citata).  
  
---|---  
  
50

|

Occorre quindi esaminare se l’ostacolo accertato possa essere giustificato dal
solo obiettivo di interesse generale espressamente invocato dal Regno del
Belgio, vale a dire la necessità di garantire l’efficacia dei controlli
fiscali.  
  
---|---  
  
51

|

Riguardo a tale giustificazione, si deve rilevare, in limine, che la Corte ha
già avuto modo di affermare che la necessità di garantire l’efficacia dei
controlli fiscali può giustificare una restrizione alle libertà fondamentali
(v. in tal senso, segnatamente, sentenza X e Passenheim-van Schoot, cit.,
punto 45).  
  
---|---  
  
52

|

Per quanto attiene all’impossibilità di ricorrere agli strumenti esistenti a
livello dell’Unione in materia di mutua assistenza garantita, in particolare,
dalla direttiva 77/799, si deve necessariamente rilevare che i meccanismi di
mutua assistenza esistenti tra le autorità degli Stati membri sono sufficienti
per consentire a uno Stato membro di procedere al controllo della veridicità
delle dichiarazioni dei contribuenti quanto ai redditi realizzati in un altro
Stato membro (v., in tal senso, sentenze del 29 novembre 2011, National Grid
Indus, C-371/10, Racc. pag. I-12273, punto 78, nonché Commissione/Spagna,
cit., punto 68).  
  
---|---  
  
53

|

Non è tuttavia escluso che il summenzionato strumento di cooperazione non
operi sempre in modo soddisfacente e senza ostacoli nella pratica. Tuttavia,
gli Stati membri non possono trarre da eventuali difficoltà riscontrate nel
raccogliere le informazioni richieste o da carenze che possano prodursi nella
cooperazione tra le rispettive amministrazioni finanziarie la giustificazione
della restrizione delle libertà fondamentali garantite dal Trattato (v., in
tal senso, sentenze del 4 marzo 2004, Commissione/Francia, C-334/02, Racc.
pag. I-2229, punto 33, nonché Commissione/Spagna, cit., punto 72).  
  
---|---  
  
54

|

Infatti, nulla impedirebbe alle amministrazioni finanziarie interessate di
esigere dal contribuente le prove che esse reputino necessarie per la corretta
determinazione delle imposte di cui trattasi e, se del caso, di negare
l’esenzione richiesta qualora tali prove non vengano fornite (v.,
segnatamente, sentenza dell’11 ottobre 2007, ELISA, C-451/05, Racc. pag.
I-8251, punto 95 e la giurisprudenza citata).  
  
---|---  
  
55

|

In tale contesto, il governo belga sostiene che la Corte ha riconosciuto,
nella citata sentenza X e Passenheim-van Schoot, la giustificazione relativa
all’insufficiente efficacia del menzionato strumento della cooperazione.  
  
---|---  
  
56

|

A tal riguardo, si deve rilevare che la Corte ha avuto modo di affermare, in
tale sentenza, che l’applicazione di un termine più esteso ai fini della
rettifica fiscale in caso di sospetto di dissimulazione di patrimoni
imponibili detenuti in un altro Stato membro è giustificata dall’obiettivo di
garantire l’efficacia dei controlli fiscali e di lottare contro l’evasione
fiscale.  
  
---|---  
  
57

|

Orbene, nella specie, per quanto attiene ai redditi dichiarati dai
contribuenti, l’amministrazione finanziaria belga non dovrebbe incontrare
difficoltà per ottenere le informazioni necessarie riguardo a tali redditi
provenienti da un altro Stato membro.  
  
---|---  
  
58

|

Inoltre, come rilevato dal Regno del Belgio nel proprio controricorso, i
redditi provenienti da conti di risparmio stranieri che devono essere
dichiarati dal contribuente costituiscono parimenti oggetto di scambio di
informazioni nell’ambito della direttiva 2003/48.  
  
---|---  
  
59

|

Pertanto, l’amministrazione finanziaria belga dispone di uno strumento legale,
la cui efficacia non è messa in discussione, per ottenere informazioni
concernenti l’esistenza di redditi mobiliari stranieri ed è, conseguentemente,
in grado di assoggettarli a tassazione.  
  
---|---  
  
60

|

Dalle suesposte considerazioni emerge che la giustificazione relativa
all’insufficienza degli strumenti di cooperazione a livello dell’Unione non
può trovare accoglimento.  
  
---|---  
  
61

|

Quanto al rischio di doppia esenzione e quindi, implicitamente, alla
giustificazione della normativa di cui trattasi in considerazione degli
obiettivi volti alla lotta contro la frode e l’evasione fiscali, si deve
ricordare che essi costituiscono obiettivi legittimi riconosciuti dalla Corte
(v. in particolare, in tal senso, sentenza del 7 aprile 2011,
Commissione/Portogallo, C-20/09, Racc. pag. I-2637, punto 60 e la
giurisprudenza citata).  
  
---|---  
  
62

|

A tal riguardo, si deve rilevare che, come correttamente rilevato dalla
Commissione, tale rischio sussiste parimenti nell’ipotesi in cui un
contribuente disponga di due o più conti di risparmio presso una banca
stabilita in Belgio e, quindi, in un ambito puramente interno. Atteso che i
contribuenti beneficiano dell’anonimato riguardo agli interessi provenienti da
un conto di risparmio belga, sarebbe sufficiente, al fine di poter godere più
volte dell’esenzione controversa, che il contribuente affidi i propri risparmi
a più banche differenti. Ne consegue che il rischio di evasione o di abuso,
invocato dal governo belga, è inerente al sistema di esenzione nazionale e non
è conseguenza dell’esistenza di un elemento transfrontaliero.  
  
---|---  
  
63

|

Inoltre, anche a voler ammettere che la normativa nazionale di cui trattasi
sia idonea a realizzare l’obiettivo di garantire l’efficacia dei controlli
fiscali e, in particolare, la lotta contro l’evasione e la frode fiscali, si
deve rilevare che tale normativa va al di là di quanto necessario per il
conseguimento dell’obiettivo perseguito.  
  
---|---  
  
64

|

Infatti, da ben consolidata giurisprudenza risulta che una giustificazione
basata sulla lotta alla frode e all’evasione fiscali è ammissibile solamente
qualora essa abbia ad oggetto costruzioni puramente artificiali, aventi lo
scopo di aggirare la normativa tributaria, il che esclude qualsiasi
presunzione generale di frode. Pertanto, una presunzione generale di evasione
o di frode fiscale non può essere sufficiente per giustificare una misura
tributaria che pregiudichi gli obiettivi del Trattato (v., in tal senso,
sentenza del 28 ottobre 2010, Établissements Rimbaud, C-72/09, Racc. pag.
I-10659, punto 34 e la giurisprudenza citata). Orbene, nella specie, la
normativa nazionale controversa impedisce non solo l’evasione e la frode
fiscale, ma parimenti il legittimo esercizio della libera prestazione di
servizi qualora i contribuenti dimostrino di non perseguire obiettivi
fraudolenti.  
  
---|---  
  
65

|

Ne consegue che il governo belga avrebbe potuto adottare misure meno
restrittive nel conseguire l’obiettivo consistente nella lotta contro
l’evasione fiscale.  
  
---|---  
  
66

|

Ciò premesso, la giustificazione della normativa in esame sulla base della
necessità di evitare l’evasione e la frode fiscali nell’ambito della garanzia
dell’efficacia dei controlli fiscali non può trovare accoglimento.  
  
---|---  
  
67

|

Infine, per quanto attiene alla giustificazione relativa al fatto che, in caso
di conti di risparmio presso banche stabilite al di fuori del Belgio, qualora
un contribuente abbia, illecitamente, beneficiato di un’esenzione, spetta a
quest’ultimo versare l’imposta alla fonte senza alcuna possibilità di ricorso
civile contro la banca straniera, è sufficiente rilevare che il governo belga
non ha dimostrato per quale ragione le sue preoccupazioni relative ad un’equa
ripartizione delle responsabilità civili tra i contribuenti e le banche
interessate possano giustificare l’applicazione di una misura come quella in
esame, al fine di perseguire l’obiettivo di garantire l’efficacia dei
controlli fiscali.  
  
---|---  
  
68

|

Ciò premesso, tale giustificazione della normativa controversa non può essere
accolta.  
  
---|---  
  
69

|

Ne consegue che la restrizione alla libertà di prestazione dei servizi
derivante dall’applicazione della normativa nazionale controversa, che riserva
la concessione di un’esenzione fiscale unicamente agli interessi corrisposti
dalle banche stabilite in Belgio, ad esclusione degli interessi corrisposti da
istituti finanziari stabiliti in altri Stati membri, non può essere
giustificata in base agli obiettivi invocati dal Regno del Belgio, né essa
risponde all’esigenza di proporzionalità.  
  
---|---  
  
70

|

La Commissione deduce, in secondo luogo, che, per effetto dell’esistenza della
normativa belga controversa, il Regno del Belgio è venuto parimenti meno agli
obblighi ad esso incombenti in forza dell’articolo 36 dell’accordo SEE,
relativi alla libera prestazione di servizi.  
  
---|---  
  
71

|

A tal riguardo, si deve rilevare che tale disposizione dell’accordo SEE è
analoga a quella contenuta nell’articolo 56 TFUE, ragion per cui le
considerazioni esposte riguardo a tale articolo ai punti da 40 a 69 supra si
applicano, in linea di principio, anche al corrispondente articolo
dell’accordo SEE.  
  
---|---  
  
72

|

Orbene, si deve necessariamente constatare che il governo belga deduce
giustificazioni unicamente riguardo all’articolo 56 TFUE. Ne consegue che,
considerato che nessuna specifica giustificazione è stata dedotta dal governo
medesimo riguardo all’articolo 36 dell’accordo SEE, deve ritenersi che
l’articolo 36 dell’accordo SEE osta parimenti alla normativa nazionale
controversa.  
  
---|---  
  
Sulla libera circolazione dei capitali

73

|

La Commissione chiede inoltre alla Corte di dichiarare che il Regno del Belgio
è venuto meno agli obblighi ad esso incombenti derivanti dagli articoli 63
TFUE e 40 dell’accordo SEE.  
  
---|---  
  
74

|

Atteso che le disposizioni del Trattato e dell’Accordo SEE relative alla
libera prestazione dei servizi ostano alla normativa controversa, non è
necessario esaminare separatamente la normativa medesima alla luce degli
articoli 63 TFUE e 40 dell’accordo SEE, riguardanti la libera circolazione dei
capitali (v., per analogia, sentenza del 5 luglio 2007, Commissione/Belgio,
cit., punto 79).  
  
---|---  
  
75

|

Conseguentemente, si deve rilevare che il Regno del Belgio, istituendo e
mantenendo in essere un regime che prevede un’imposizione discriminatoria
degli interessi corrisposti dalle banche non residenti, risultante
dall’applicazione di un’esenzione fiscale riservata unicamente agli interessi
corrisposti dalle banche residenti, è venuto meno agli obblighi ad esso
incombenti in forza dell’articolo 56 TFUE nonché dell’articolo 36 dell’accordo
SEE.  
  
---|---  
  
Sulle spese

76

|

Ai sensi dell’articolo 138, paragrafo 1, del regolamento di procedura della
Corte, la parte soccombente è condannata alle spese se ne è stata fatta
domanda. Poiché la Commissione ne ha fatto domanda, il Regno del Belgio,
rimasto soccombente, dev’essere condannato alle spese.  
  
---|---  
|

Per questi motivi, la Corte (Quinta Sezione) dichiara e statuisce:  
  
---|---  
|  |

1)

|

Istituendo e mantenendo in essere un regime che prevede un’imposizione
discriminatoria degli interessi corrisposti dalle banche non residenti,
risultante dall’applicazione di un’esenzione fiscale riservata unicamente agli
interessi corrisposti dalle banche residenti, il Regno del Belgio è venuto
meno agli obblighi ad esso incombenti in forza dell’articolo 56 TFUE nonché
dell’articolo 36 dell’accordo sullo Spazio economico europeo del 2 maggio
1992.  
  
---|---  
|  |

2)

|

Il Regno del Belgio è condannato alle spese.  
  
---|---  
|

Firme  
  
---|---  
  
* * *

( *1 ) Lingua processuale: il francese.

