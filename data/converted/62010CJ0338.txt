

SENTENZA DELLA CORTE (Terza Sezione)

22 marzo 2012 ( *1 )

«Dumping — Dazio antidumping istituito sulle importazioni di alcuni tipi di
agrumi preparati o conservati originari della Cina — Regolamento (CE) n.
1355/2008 — Validità — Regolamento (CE) n. 384/96 — Articolo 2, paragrafo 7,
lettera a) — Determinazione del valore normale — Paese non retto da
un’economia di mercato — Obbligo della Commissione di dar prova di diligenza
nel determinare il valore normale in base al prezzo o al valore costruito in
un paese terzo ad economia di mercato»

Nella causa C-338/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Finanzgericht Hamburg (Germania), con
decisione dell’11 maggio 2010, pervenuta in cancelleria il 7 luglio 2010, nel
procedimento

Grünwald Logistik Service GmbH (GLS)

contro

Hauptzollamt Hamburg-Stadt,

LA CORTE (Terza Sezione),

composta dal sig. K. Lenaerts, presidente di sezione, dai sigg. E. Juhász, G.
Arestis (relatore), T. von Danwitz e D. Šváby, giudici,

avvocato generale: sig. Y. Bot

cancelliere: sig. K. Malacek, amministratore

vista la fase scritta del procedimento e in seguito all’udienza dell’8
settembre 2011,

considerate le osservazioni presentate:

—

|

per la Grünwald Logistik Service GmbH (GLS), da K. Landry e F. Eckard,
Rechtsanwälte;  
  
---|---  
  
—

|

per il Consiglio dell’Unione europea, da B. Driessen, in qualità di agente,
assistito da G. Berrisch, Rechtsanwalt;  
  
---|---  
  
—

|

per la Commissione europea, da T. Maxian Rusche e H. van Vliet, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 6
ottobre 2011,

ha pronunciato la seguente

Sentenza

1

|

La domanda di pronuncia pregiudiziale verte sulla validità del regolamento
(CE) n. 1355/2008 del Consiglio, del 18 dicembre 2008, che istituisce un dazio
antidumping definitivo e dispone la riscossione definitiva del dazio
provvisorio istituito sulle importazioni di alcuni tipi di agrumi preparati o
conservati (mandarini ecc.) originari della Repubblica popolare cinese (GU L
350, pag. 35; in prosieguo: il «regolamento definitivo»).  
  
---|---  
  
2

|

Tale domanda è stata presentata nell’ambito di una controversia pendente tra
la Grünwald Logistik Service GmbH (in prosieguo: la «GLS») e lo Hauptzollamt
Hamburg-Stadt (Ufficio doganale centrale della città di Amburgo), in merito
all’applicazione da parte dell’amministrazione finanziaria di un dazio
antidumping provvisorio sulle conserve di mandarini che la ricorrente nel
procedimento principale ha importato dalla Cina.  
  
---|---  
  
Contesto normativo

3

|

Le disposizioni che disciplinano l’applicazione di misure antidumping da parte
dell’Unione europea sono contenute nel regolamento (CE) n. 384/96 del
Consiglio, del 22 dicembre 1995, relativo alla difesa contro le importazioni
oggetto di dumping da parte di paesi non membri della Comunità europea (GU
1996, L 56, pag. 1), come modificato dal regolamento (CE) n. 2117/2005 del
Consiglio, del 21 dicembre 2005 (GU L 340, pag. 17; in prosieguo: il
«regolamento di base»).  
  
---|---  
  
4

|

L’articolo 2, paragrafo 7, lettera a), del regolamento di base prevede quanto
segue:

«Nel caso di importazioni in provenienza da paesi non retti da un’economia di
mercato (...), il valore normale è determinato in base al prezzo o al valore
costruito in un paese terzo ad economia di mercato oppure al prezzo per
l’esportazione da tale paese terzo ad altri paesi, compresa la Comunità,
oppure, qualora ciò non sia possibile, su qualsiasi altra base equa, compreso
il prezzo realmente pagato o pagabile nella Comunità per un prodotto simile,
se necessario debitamente adeguato per includere un equo margine di profitto.

Un paese terzo ad economia di mercato viene opportunamente selezionato,
tenendo debitamente conto di tutte le informazioni attendibili di cui si
disponga al momento della scelta. Si deve inoltre tener conto dei termini e,
se lo si ritiene opportuno, viene utilizzato un paese terzo ad economia di
mercato sottoposto alla stessa inchiesta.

Le parti interessate sono informate subito dopo l’apertura dell’inchiesta in
merito al paese terzo ad economia di mercato che si prevede di utilizzare e
hanno dieci giorni di tempo per presentare osservazioni».  
  
---|---  
  
5

|

A termini del quarantaduesimo considerando del regolamento (CE) n. 642/2008
della Commissione, del 4 luglio 2008, che istituisce un dazio antidumping
provvisorio sulle importazioni di alcuni tipi di agrumi preparati o conservati
(mandarini ecc.) originari della Repubblica popolare cinese (GU L 178, pag.
19; in prosieguo: il «regolamento provvisorio»), si è deciso a titolo
provvisorio di determinare il valore normale per tutti i produttori
esportatori costituenti il campione su altra base equa, nella fattispecie sui
prezzi effettivamente pagati o pagabili nell’Unione per un prodotto simile,
come disposto dall’articolo 2, paragrafo 7, lettera a), del regolamento di
base.  
  
---|---  
  
6

|

Il cinquantottesimo considerando del regolamento provvisorio contiene le
statistiche indicate di seguito relative al volume delle importazioni del
prodotto di cui trattasi provenienti dalla Cina:

|

«Volume delle importazioni

|

2002/03

|

2003/04

|

2004/05

|

2005/06

|

PI  
  
---|---|---|---|---|---  
  
dalla RPC (in tonnellate)

|

51 193

|

65 878

|

49 584

|

61 456

|

56 108».  
  
7

|

Il periodo dell’inchiesta, come emerge dal dodicesimo considerando del
regolamento provvisorio, ha riguardato il periodo compreso tra il 1o ottobre
2006 e il 30 settembre 2007.  
  
---|---  
  
8

|

Al diciottesimo considerando del regolamento definitivo si conclude che, in
assenza di altre osservazioni su questo punto, si confermano i considerando
dal trentottesimo al quarantacinquesimo del regolamento provvisorio, relativi
alla determinazione del valore normale. Inoltre, il ventiseiesimo considerando
del regolamento definitivo conferma i risultati indicati nel cinquantottesimo
considerando del regolamento provvisorio relativi al volume delle importazioni
del prodotto di cui trattasi.  
  
---|---  
  
9

|

Il diciassettesimo considerando del regolamento definitivo così recita:

«Dopo l’istituzione delle misure provvisorie, tutti e tre i produttori
esportatori cinesi inseriti nel campione che hanno collaborato all’inchiesta e
due importatori indipendenti nella Comunità hanno contestato l’utilizzo dei
prezzi dell’industria comunitaria per il calcolo del valore normale. Essi
hanno affermato che il valore normale avrebbe dovuto essere calcolato sulla
base dei costi di produzione della [Cina], tenendo conto degli adeguamenti
necessari relativi alle differenze tra i mercati dell’[Unione] e della [Cina].
A tale proposito si osserva che l’utilizzo di informazioni provenienti da
paesi non retti da un’economia di mercato e in particolare da società a cui
non è stato concesso il [trattamento riservato alle società operanti in
condizioni di economia di mercato] non è conforme all’articolo 2, paragrafo 7,
lettera a), del regolamento di base. Tale argomentazione è pertanto respinta.
È stato inoltre affermato che si sarebbero potuti utilizzare come soluzione
ragionevole i dati sui prezzi d[i] tutti gli altri paesi importatori o le
informazioni pubblicate a riguardo, tenendo conto della mancata collaborazione
del paese di riferimento. Tale informazione è tuttavia generale, al contrario
dei dati utilizzati dalla Commissione, e non sarebbe stato possibile
effettuare una verifica e un controllo incrociato della sua esattezza
conformemente all’articolo 6, paragrafo 8, del regolamento di base. Tale
argomentazione è pertanto respinta. Non è stata presentata alcuna ulteriore
argomentazione che potesse mettere in dubbio la conformità della metodologia
seguita dalla Commissione all’articolo 2, paragrafo 7, lettera a), del
regolamento di base e in particolare il fatto che essa costituisse nella
fattispecie l’unica base ragionevole disponibile per calcolare il valore
normale».  
  
---|---  
  
10

|

L’articolo 1, paragrafi 1 e 2, del regolamento definitivo così dispone:

«1. È istituito un dazio antidumping definitivo sulle importazioni di
mandarini, compresi tangerini e satsuma (o sazuma), clementine, wilking e
altri ibridi simili di agrumi, preparati o conservati, senza alcole aggiunto,
con o senza aggiunta di zuccheri o di altri dolcificanti, quali definiti alla
voce 2008 della NC, originari della Repubblica popolare cinese, classificabili
ai codici NC 2008 30 55, 2008 30 75 ed ex 2008 30 90 (codici TARIC 2008 30 90
61, 2008 30 90 63, 2008 30 90 65, 2008 30 90 67, 2008 30 90 69).

2\. L’importo del dazio antidumping definitivo applicabile ai prodotti di cui
al paragrafo 1 e fabbricati dalle seguenti società è fissato come segue:

|

Società

|

EUR/t di peso netto del prodotto

|

Codice addizionale TARIC  
  
---|---|---  
  
Yichang Rosen Foods Co., Ltd, Yichang, Zhejiang

|

531,2

|

A886  
  
Huangyan No 1 Canned Food Factory, Huangyan, Zhejiang

|

361,4

|

A887  
  
Zhejiang Xinshiji Foods Co., Ltd, Sanmen, Zhejiang e il suo produttore
collegato Hubei Xinshiji Foods Co., Ltd, Dangyang City, Provincia di Hubei

|

490,7

|

A888  
  
Produttori esportatori che hanno collaborato all’inchiesta, non inclusi nel
campione, figuranti nell’allegato

|

499,6

|

A889  
  
Tutte le altre società

|

531,2

|

A999».  
  
».  
  
11

|

L’articolo 3, paragrafo 1, del regolamento definitivo dispone quanto segue:

«Gli importi depositati a titolo del dazio antidumping provvisorio istituit[o]
dal regolamento [provvisorio] sono riscossi in via definitiva in ragione
dell’aliquota del dazio provvisorio».  
  
---|---  
  
Procedimento principale e questione pregiudiziale

12

|

La GLS è una società che importa nell’Unione conserve di mandarini provenienti
dalla Cina.  
  
---|---  
  
13

|

Con dichiarazione del 30 luglio 2008 la GLS ha dichiarato l’importazione di
una partita di conserve di mandarini classificati con il codice 2008 3055 900
della nomenclatura combinata. Con dichiarazione del 9 ottobre 2008 la GLS ha
immesso in libera pratica la partita. Dopo l’adozione del regolamento
provvisorio e prima dell’adozione del regolamento definitivo, lo Hauptzollamt
Hamburg-Stadt ha applicato un dazio antidumping provvisorio sotto forma di
costituzione di una garanzia. Con lettera del 1o dicembre 2008 la GLS ha
presentato un reclamo avverso tale misura. Il 30 aprile 2009, a seguito del
rigetto del suo reclamo, la GLS ha proposto ricorso dinanzi al Finanzgericht
Hamburg.  
  
---|---  
  
14

|

Il Finagericht Hamburg ha deciso di sospendere il giudizio e di sottoporre
alla Corte la seguente questione pregiudiziale:

«Se una normativa antidumping emanata dalla Commissione (…) conformemente al
regolamento [di base] sia priva di efficacia in quanto è stata adottata
prendendo come riferimento, senza ulteriori accertamenti al riguardo, un
valore normale determinato su “altra base equa” (nella specie sui prezzi
effettivamente pagati o pagabili nella Comunità per un prodotto simile) dopo
che nel paese di riferimento, individuato in un primo momento in quanto tale
dalla Commissione, erano state contattate senza successo due società — di cui
una non aveva reagito affatto e l’altra, dichiaratasi dapprima disposta a
cooperare, non aveva più risposto dopo l’invio del questionario — e la
Commissione era stata indirizzata dalle parti nel procedimento verso un altro
possibile paese di riferimento».  
  
---|---  
  
15

|

Con ordinanza del 15 giugno 2011 la Corte ha chiesto alla Commissione di
produrre, inter alia, le statistiche dell’Eurostat, per gli anni dal 2005 al
2008, disponibili al 18 dicembre 2008, relative alle importazioni nella
Comunità dei prodotti «classificabili ai codici NC [nomenclatura combinata]
2008 30 55, 2008 30 75 ed ex 2008 30 90», menzionati all’articolo 1 del
regolamento definitivo.  
  
---|---  
  
16

|

Dando seguito alla misura istruttoria menzionata, la Commissione ha comunicato
alla Corte le seguenti statistiche riguardanti le importazioni dei prodotti
citati (espresse in tonnellate):

|

«Volume imp.

|

2002/2003

|

2003/2004

|

2004/2005

|

2005/2006

|

2006/2007 (PI)  
  
---|---|---|---|---|---  
  
RPC

|

51 282,60

|

65 895,00

|

49 590,20

|

61 456,30

|

56 157,20  
  
Israele

|

4 247,00

|

3 536,20

|

4 045,20

|

3 634,90

|

4 674,00  
  
Swaziland

|

3 903,10

|

3 745,30

|

3 785,70

|

3 841,00

|

3 155,50  
  
Turchia

|

2 794,30

|

3 632,30

|

3 021,40

|

2 273,80

|

2 233,60  
  
Thailandia

|

235,80

|

457,90

|

485,10

|

532,50

|

694,80».  
  
Sulla questione pregiudiziale

17

|

Con la sua questione, il giudice del rinvio chiede, in sostanza, se il
regolamento definitivo sia invalido avendo la Commissione determinato il
valore normale del prodotto di cui trattasi sulla base dei prezzi
effettivamente pagati o pagabili nell’Unione per un prodotto simile, senza
aver dato prova di tutta la necessaria diligenza al fine di fissare tale
valore a partire dai prezzi praticati per lo stesso prodotto in un paese terzo
retto da un’economia di mercato, in violazione degli obblighi di cui
all’articolo 2, paragrafo 7, lettera a), del regolamento di base.  
  
---|---  
  
18

|

Occorre ricordare che, in forza dell’articolo 3, paragrafo 1, del regolamento
definitivo, gli importi depositati a titolo del dazio antidumping provvisorio
istituito dal regolamento provvisorio sono riscossi in via definitiva in
ragione dell’aliquota del dazio provvisorio. Ciò considerato, dal momento che
la GLS non può invocare nessun effetto giuridico discendente dal regolamento
provvisorio (v., in tal senso, sentenza dell’11 luglio 1990, Neotype
Techmashexport/Commissione e Consiglio, C-305/86 e C-160/87, Racc. pag.
I-2945, punto 13 e giurisprudenza ivi citata), deve ritenersi che la questione
pregiudiziale verta esclusivamente sulla validità del regolamento definitivo.  
  
---|---  
  
19

|

In primo luogo, occorre sottolineare che, in materia di dumping, la
determinazione del valore normale costituisce una delle tappe fondamentali che
devono consentire di accertare l’esistenza di un eventuale dumping. L’articolo
2, paragrafo 1, del regolamento di base enuncia il principio generale secondo
il quale il valore normale è di norma basato sui prezzi pagati o pagabili, nel
corso di normali operazioni commerciali, da acquirenti indipendenti nei paesi
esportatori.  
  
---|---  
  
20

|

In secondo luogo, occorre rilevare che, a termini dell’articolo 2, paragrafo
7, lettera a), del regolamento di base, nel caso di importazioni in
provenienza da paesi non retti da un’economia di mercato, in deroga alle norme
di cui ai paragrafi 1-6 del medesimo articolo, il valore normale, in linea di
principio, è determinato in base al prezzo o al valore costruito in un paese
terzo ad economia di mercato. Infatti, tale disposizione mira ad evitare che
vengano presi in considerazione prezzi e costi vigenti in paesi non retti da
un’economia di mercato in quanto tali parametri non sono la risultante normale
delle forze che si esercitano sul mercato (v. sentenza del 29 maggio 1997,
Rotexchemie, C-26/96, Racc. pag. I-2817, punto 9).  
  
---|---  
  
21

|

In virtù dell’articolo 2, paragrafo 7, lettera a), secondo comma, del
regolamento di base, un paese terzo ad economia di mercato viene
opportunamente selezionato, tenendo debitamente conto di tutte le informazioni
attendibili di cui si disponga al momento della scelta. Spetta infatti alle
istituzioni dell’Unione, in considerazione delle alternative possibili,
cercare di individuare un paese terzo nel quale il prezzo del prodotto simile
si formi in circostanze che siano il più possibile paragonabili a quelle del
paese esportatore, sempreché si tratti di un paese ad economia di mercato.  
  
---|---  
  
22

|

L’esercizio del potere discrezionale delle istituzioni dell’Unione è soggetto
al sindacato giurisdizionale. Per quanto attiene alla scelta del paese di
riferimento, occorre verificare, in particolare, se dette istituzioni abbiano
omesso di prendere in considerazione elementi essenziali al fine di accertare
l’adeguatezza del paese prescelto e se gli elementi del fascicolo siano stati
esaminati con tutta la diligenza richiesta perché possa ritenersi che il
valore normale sia stato determinato in maniera idonea ed equa (sentenza del
22 ottobre 1991, Nölle, C-16/90, Racc. pag. I-5163, punti 12 e 13).  
  
---|---  
  
23

|

In terzo luogo, ai sensi dell’articolo 2, paragrafo 7, lettera a), del
regolamento di base, il valore normale delle importazioni in provenienza da
paesi non retti da un’economia di mercato è determinato in base al prezzo o al
valore costruito in un paese terzo ad economia di mercato oppure al prezzo per
l’esportazione da tale paese terzo ad altri paesi, compresa l’Unione, oppure,
qualora ciò non sia possibile, su qualsiasi altra base equa.  
  
---|---  
  
24

|

Emerge, pertanto, dal tenore letterale e dalla sistematica della medesima
disposizione che il metodo principale di determinazione del valore normale nel
caso di importazioni in provenienza da paesi non retti da un’economia di
mercato è quello del «prezzo o [del] valore costruito in un paese terzo ad
economia di mercato» oppure «[del] prezzo per l’esportazione da tale paese
terzo ad altri paesi, compresa [l’Unione]». In mancanza, viene definito un
metodo sussidiario secondo il quale il valore in parola è determinato «su
qualsiasi altra base equa, compreso il prezzo realmente pagato o pagabile
[nell’Unione] per un prodotto simile, se necessario debitamente adeguato per
includere un equo margine di profitto».  
  
---|---  
  
25

|

L’uso di tali espressioni all’articolo 2, paragrafo 7, lettera a), del
regolamento di base dimostra che l’obiettivo della priorità accordata al
metodo principale, previsto da tale disposizione, è quello di ottenere una
determinazione equa del valore normale nel paese di esportazione mediante la
scelta di un paese terzo nel quale il prezzo di un prodotto simile si formi in
circostanze che siano il più possibile paragonabili a quelle del paese di
esportazione, purché si tratti di un paese ad economia di mercato.  
  
---|---  
  
26

|

Ne consegue che il potere discrezionale di cui dispongono le istituzioni
dell’Unione nella scelta del paese di riferimento non le autorizza a venir
meno all’obbligo di scegliere un paese terzo ad economia di mercato, qualora
ciò sia possibile. Infatti, come ha osservato l’avvocato generale al paragrafo
97 delle sue conclusioni, esse possono sottrarsi alla regola generale,
enunciata all’articolo 2, paragrafo 7, lettera a), del regolamento di base per
la determinazione del valore normale dei prodotti provenienti da paesi non
retti da economia di mercato, fondandosi su un’altra base equa, solo
nell’ipotesi in cui tale regola generale non possa essere applicata.  
  
---|---  
  
27

|

Ciò considerato, conformemente alla giurisprudenza rammentata al precedente
punto 22, spetta alla Corte, nell’ambito dell’esame della validità del
regolamento definitivo, verificare se le istituzioni dell’Unione non abbiano
omesso di prendere in considerazione elementi essenziali e se gli elementi del
fascicolo siano stati esaminati con tutta la diligenza richiesta.  
  
---|---  
  
28

|

Nel caso di specie, il trattamento riservato alle società operanti in
condizioni di economia di mercato non è stato concesso ad alcun produttore
esportatore cinese e il valore normale è determinato per tutti questi
produttori esportatori conformemente all’articolo 2, paragrafo 7, lettera a),
del regolamento di base su un’altra base equa, ovverosia sulla base di dati
verificati in loco presso i produttori dell’Unione che hanno collaborato
all’inchiesta. I considerando diciassettesimo e diciottesimo del regolamento
definitivo, che confermano le conclusioni del regolamento provvisorio,
precisano che non è stata presentata alcuna argomentazione che potesse mettere
in dubbio il metodo per la determinazione del valore normale. In particolare,
si afferma che non si sarebbero potuti utilizzare come soluzione ragionevole i
dati sui prezzi di tutti gli altri paesi importatori o le informazioni
pubblicate al riguardo, tenendo conto della mancata collaborazione del paese
di riferimento, a motivo del fatto che non sarebbe stato possibile accertare
l’esattezza di tali informazioni, conformemente all’articolo 6, paragrafo 8,
del regolamento di base. A termini del quarantesimo considerando del
regolamento provvisorio, la Commissione ha continuato a cercare potenziali
paesi di riferimento e, a tal fine, ha chiesto infruttuosamente la
collaborazione di due società thailandesi.  
  
---|---  
  
29

|

A tal proposito, la Commissione, nell’avviso di apertura di un procedimento
antidumping riguardante le importazioni di alcuni tipi di agrumi preparati o
conservati (mandarini ecc.) originari della Repubblica popolare cinese (GU
2007, C 246, pag. 15), ha dichiarato che, secondo le informazioni contenute
nella denuncia, il prodotto di cui trattasi non è fabbricato in quantità
considerevole al di fuori dell’Unione e della Cina e che le parti interessate
erano invitate a presentare le loro osservazioni sull’adeguatezza del paese di
riferimento, conformemente all’articolo 2, paragrafo 7, lettera a), terzo
comma, del regolamento di base. Il quarantunesimo considerando del regolamento
provvisorio fa menzione del fatto che due produttori esportatori cinesi e
un’associazione di importatori hanno contestato il metodo di calcolo del
valore normale basato sui prezzi pagati o pagabili nell’Unione, senza tuttavia
proporre altre soluzioni adeguate.  
  
---|---  
  
30

|

Tuttavia, l’articolo 2, paragrafo 7, lettera a), del regolamento di base, che
assegna priorità al metodo principale, previsto da tale norma, consistente nel
determinare il valore normale in base al prezzo o al valore costruito in un
paese terzo ad economia di mercato, impone alle istituzioni dell’Unione di
esaminare con tutta la necessaria diligenza le informazioni di cui dispongono
— tra le quali figurano in particolare le statistiche dell’Eurostat — al fine
di selezionare il paese di riferimento, nell’accezione della suddetta
disposizione.  
  
---|---  
  
31

|

In particolare, l’obiettivo di tale medesima disposizione, consistente nel
cercare di individuare un paese di riferimento nel quale il prezzo del
prodotto simile si formi in circostanze che siano il più possibile
paragonabili a quelle del paese esportatore, sarebbe compromesso se la nozione
di «informazioni attendibili di cui si disponga», ai sensi dell’articolo 2,
paragrafo 7, lettera a), del regolamento di base, fosse limitata alle
informazioni fornite dal denunciante nella sua denuncia o ai dati
successivamente comunicati dalle parti interessate nell’ambito dell’inchiesta.  
  
---|---  
  
32

|

Come ha osservato l’avvocato generale ai paragrafi 101 e 102 delle sue
conclusioni, la Commissione deve esaminare d’ufficio tutte le informazioni
disponibili dal momento che il suo ruolo in un’inchiesta antidumping non è
quello di arbitro, la cui competenza sia limitata a decidere unicamente alla
luce delle informazioni e degli elementi di prova forniti dalle parti
dell’inchiesta. A tal proposito, occorre osservare che l’articolo 6, paragrafi
3 e 4, del regolamento di base autorizza la Commissione a chiedere agli Stati
membri di fornirle informazioni nonché di effettuare tutte le verifiche e i
controlli necessari.  
  
---|---  
  
33

|

Risulta dalle statistiche dell’Eurostat comunicate alla Corte e menzionate al
punto 16 della presente sentenza che nel periodo compreso tra gli anni
2002/2003 e 2006/2007 si sono avute nell’Unione importazioni non trascurabili
dei prodotti classificati ai codici NC 2008 30 55, 2008 30 75 ed ex 2008 30
90, menzionati all’articolo 1 del regolamento definitivo, provenienti da paesi
terzi retti da un’economia di mercato. Si tratta, in particolare, di
importazioni provenienti da Israele, Swaziland, Turchia e Thailandia.  
  
---|---  
  
34

|

Ciò considerato, poiché i dati dell’Eurostat disponibili al momento
dell’inchiesta forniscono indizi secondo cui prodotti paragonabili al prodotto
di cui trattasi sono fabbricati in paesi terzi retti da un’economia di mercato
in quantitativi che non sono trascurabili, la Commissione avrebbe dovuto
esaminare d’ufficio se uno di tali paesi potesse costituire un paese di
riferimento ai sensi dell’articolo 2, paragrafo 7, lettera a), del regolamento
di base. La Commissione non poteva limitarsi ad inviare un solo questionario a
due imprese thailandesi e a dedurre dalla loro mancata risposta
l’impossibilità di determinare il valore normale a partire dai prezzi
praticati in un paese terzo retto da un’economia di mercato. Da un lato, si
deve constatare che le importazioni provenienti dalla Thailandia erano
nettamente inferiori a quelle provenienti da Israele, Swaziland e Turchia.
Pertanto, il rifiuto di collaborare da parte delle imprese thailandesi non
dispensava affatto la Commissione dall’esame dei dati disponibili relativi ad
altri paesi terzi ad economia di mercato. Dall’altro lato, occorre constatare
che il diciassettesimo considerando del regolamento definitivo si limita ad
affermare che il calcolo del valore normale effettuato in base ai prezzi
nell’Unione costituiva l’unica base ragionevole di calcolo, senza esporre i
motivi per i quali nessuno dei paesi terzi sopra menzionati, retti da
un’economia di mercato, diverso dalla Thailandia, poteva essere selezionato
quale paese di riferimento, facendo emergere che le istituzioni dell’Unione
non hanno esaminato con la necessaria diligenza gli elementi risultanti dai
dati statistici dell’Eurostat.  
  
---|---  
  
35

|

Infine, deve essere respinto l’argomento della Commissione, dedotto in
udienza, secondo il quale le statistiche dell’Eurostat prodotte a seguito
della misura istruttoria della Corte riguarderebbero in gran parte le
importazioni di pompelmi e arance, dal momento che esse facevano riferimento
ai prodotti rientranti cumulativamente nei tre codici di cui trattasi della
nomenclatura combinata. Infatti, da un lato, le statistiche che si è chiesto
di produrre si riferivano «al prodotto di cui trattasi», vale a dire ai
prodotti menzionati all’articolo 1 del regolamento definitivo. Dall’altro
lato, il confronto tra le statistiche riprodotte al cinquantottesimo
considerando del regolamento provvisorio relative alle importazioni del
«prodotto di cui trattasi» provenienti dalla Cina e le statistiche comunicate
alla Corte nel corso del presente procedimento rivela che queste ultime
riguardavano esclusivamente le importazioni del prodotto di cui trattasi.  
  
---|---  
  
36

|

Ciò considerato, occorre dichiarare che la Commissione e il Consiglio, nei
limiti in cui hanno determinato il valore normale del prodotto di cui trattasi
sulla base dei prezzi effettivamente pagati o pagabili nell’Unione per un
prodotto simile, senza aver dato prova di tutta la necessaria diligenza al
fine di fissare tale valore a partire dai prezzi praticati per lo stesso
prodotto in un paese terzo retto da un’economia di mercato, hanno violato gli
obblighi di cui all’articolo 2, paragrafo 7, lettera a), del regolamento di
base.  
  
---|---  
  
37

|

Pertanto, si deve rispondere alla questione pregiudiziale dichiarando che il
regolamento definitivo è invalido.  
  
---|---  
  
Sulle spese

38

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

Il regolamento (CE) n. 1355/2008 del Consiglio, del 18 dicembre 2008, che
istituisce un dazio antidumping definitivo e dispone la riscossione definitiva
del dazio provvisorio istituito sulle importazioni di alcuni tipi di agrumi
preparati o conservati (mandarini ecc.) originari della Repubblica popolare
cinese, è invalido.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

