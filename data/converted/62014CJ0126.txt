

SENTENZA DELLA CORTE (Quinta Sezione)

22 ottobre 2015 ( * )

«Rinvio pregiudiziale — IVA — Direttiva 2006/112/CE — Articolo 168 — Diritto
alla detrazione — Detrazione dell’imposta assolta a monte per l’acquisto o per
la fabbricazione di beni d’investimento — Percorso ricreativo direttamente
destinato all’utilizzo gratuito da parte del pubblico — Utilizzo del percorso
ricreativo in vista di operazioni soggette ad imposta»

Nella causa C‑126/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Lietuvos vyriausiasis administracinis
teismas (Corte amministrativa suprema, Lituania), con decisione del 18
febbraio 2014, pervenuta in cancelleria il 17 marzo 2014, nel procedimento

«Sveda» UAB

contro

Valstybinė mokesčių inspekcija prie Lietuvos Respublikos finansų ministerijos,

con l’intervento di:

Klaipėdos apskrities valstybinė mokesčių inspekcija,

LA CORTE (Quinta Sezione),

composta da T. von Danwitz, presidente della Quarta Sezione, facente funzioni
di presidente della Quinta Sezione, D. Šváby, A. Rosas, E. Juhász e C. Vajda
(relatore), giudici,

avvocato generale: J. Kokott

cancelliere: M. Aleksejev, amministratore

vista la fase scritta del procedimento e in seguito all’udienza del 4 febbraio
2015,

considerate le osservazioni presentate:

—

|

per il governo lituano, da D. Kriaučiūnas, R. Dzikovič e D. Stepanienė, in
qualità di agenti;  
  
---|---  
  
—

|

per il governo del Regno Unito, da S. Brighouse, J. Kraehling e M. Holt, in
qualità di agenti, assistiti da O. Thomas, barrister;  
  
---|---  
  
—

|

per la Commissione europea, da L. Lozano Palacios e A. Steiblytė, in qualità
di agenti,  
  
---|---  
  
sentite le conclusioni dell’avvocato generale, presentate all’udienza del 22
aprile 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
168 della direttiva 2006/112/CE del Consiglio, del 28 novembre 2006, relativa
al sistema comune d’imposta sul valore aggiunto (GU L 347, pag. 1; in
prosieguo: la «direttiva IVA»).  
  
---|---  
  
2

|

Detta domanda è stata proposta nell’ambito di una controversia tra la «Sveda»
UAB (in prosieguo: la «Sveda») e la Valstybinė mokesčių inspekcija prie
Lietuvos Respublikos finansų ministerijos (Ispettorato nazionale delle
imposte, facente capo al Ministero delle Finanze della Repubblica di Lituania;
in prosieguo: l’«Ispettorato nazionale delle imposte») in merito a una
decisione che denega la detrazione dell’imposta sul valore aggiunto (IVA) che
la Sveda ha assolto a monte nel contesto della realizzazione di un percorso
ricreativo e di riscoperta della mitologia baltica (in prosieguo: il «percorso
ricreativo»).  
  
---|---  
  
Contesto normativo

Il diritto dell’Unione

3

|

L’articolo 9, paragrafo 1, della direttiva IVA dispone:

«Si considera “soggetto passivo” chiunque esercita, in modo indipendente e in
qualsiasi luogo, un’attività economica, indipendentemente dallo scopo o dai
risultati di detta attività.

Si considera “attività economica” ogni attività di produzione, di
commercializzazione o di prestazione di servizi, comprese le attività
estrattive, agricole, nonché quelle di professione libera o assimilate. Si
considera, in particolare, attività economica lo sfruttamento di un bene
materiale o immateriale per ricavarne introiti aventi carattere di stabilità».  
  
---|---  
  
4

|

Ai sensi dell’articolo 63 di detta direttiva:

«Il fatto generatore dell’imposta si verifica e l’imposta diventa esigibile
nel momento in cui è effettuata la cessione di beni o la prestazione di
servizi».  
  
---|---  
  
5

|

L’articolo 167 della stessa direttiva è formulato nel modo seguente:

«Il diritto a detrazione sorge quando l’imposta detraibile diventa esigibile».  
  
---|---  
  
6

|

Il successivo articolo 168 così recita:

«Nella misura in cui i beni e i servizi sono impiegati ai fini di sue
operazioni soggette ad imposta, il soggetto passivo ha il diritto, nello Stato
membro in cui effettua tali operazioni, di detrarre dall’importo dell’imposta
di cui è debitore gli importi seguenti:

|

a)

|

l’IVA dovuta o assolta in tale Stato membro per i beni che gli sono o gli
saranno ceduti e per i servizi che gli sono o gli saranno resi da un altro
soggetto passivo;  
  
---|---  
  
(…)».  
  
Il diritto lituano

7

|

L’articolo 58, paragrafo 1, punto 1, della legge n. IX-751, del 5 marzo 2002,
relativa all’imposta sul valore aggiunto, è così formulato:

«Il soggetto passivo dell’IVA ha diritto alla detrazione dell’IVA assolta a
monte e/o all’importazione sui beni e/o i servizi acquistati e/o importati, se
detti beni e/o servizi sono destinati ad essere utilizzati per le seguenti
attività che questi realizzi:

|

1)

|

cessione di beni e/o prestazione di servizi soggetti a IVA».  
  
---|---  
  
Procedimento principale e questione pregiudiziale

8

|

La Sveda è una persona giuridica che opera a scopo di lucro nei seguenti
ambiti: accoglienza, ristorazione, organizzazione di convegni, fiere e tempo
libero, ingegneria e connesse consulenze.  
  
---|---  
  
9

|

Il 2 marzo 2012, la Sveda concludeva un accordo di finanziamento con
l’Organismo pagatore nazionale presso il Ministero dell’Agricoltura
(Nacionalinė mokėjimo agentūra prie Žemės ūkio ministerijos). Conformemente a
tale accordo, essa s’impegnava ad attuare il progetto intitolato «Percorso
ricreativo (educativo) della mitologia baltica» e a metterlo gratuitamente a
disposizione del pubblico, mentre l’Organismo si accollava fino al 90% dei
costi della sua realizzazione. La Sveda restava debitrice dei costi residui.  
  
---|---  
  
10

|

La Sveda detraeva l’IVA relativa all’acquisto ovvero alla fabbricazione di
determinati beni d’investimento nell’ambito dei lavori di realizzazione di
detto percorso ricreativo e, nella dichiarazione IVA corrispondente al mese di
giugno 2012, indicava l’imposta assolta a monte come detraibile. L’Ispettorato
nazionale delle imposte del distretto di Klaipėda (Klaipėdos apskrities
valstybinė mokesčių inspekcija), investito di una domanda della Sveda di
rimborso degli importi IVA in questione, respingeva tuttavia la richiesta
dichiarando un tale rimborso ingiustificato. Non era, infatti, dimostrato che
i beni e i servizi acquistati fossero stati utilizzati ai fini di un’attività
soggetta a IVA. Su tale fondamento, il 24 agosto 2012, l’Ispettorato nazionale
delle imposte del distretto di Klaipėda denegava la detrazione delle somme.  
  
---|---  
  
11

|

La Sveda proponeva un ricorso di annullamento della decisione di diniego della
detrazione dinanzi al Vilniaus apygardos administracinis teismas (Corte
amministrativa regionale di Vilnius). Il ricorso veniva respinto in quanto
infondato.  
  
---|---  
  
12

|

La Sveda ha allora proposto ricorso dinanzi al Lietuvos vyriausiasis
administracinis teismas (Corte amministrativa suprema).  
  
---|---  
  
13

|

Secondo il giudice del rinvio, la Sveda ha effettuato le spese d’investimento
in questione in vista di attività economiche in progetto; lo stesso giudice
nutre, nondimeno, dubbi sulla detraibilità dell’IVA assolta a monte. Esso
s’interroga al riguardo sulla sussistenza di un nesso diretto e immediato tra
le spese connesse ai lavori realizzati e le attività economiche previste dalla
Sveda, atteso che il percorso ricreativo è destinato direttamente all’utilizzo
gratuito da parte del pubblico.  
  
---|---  
  
14

|

Di conseguenza, il Lietuvos vyriausiasis administracinis teismas (Corte
suprema amministrativa) ha deciso di sospendere il procedimento e di
sottoporre alla Corte la seguente questione pregiudiziale:

«Se l’articolo 168 della [direttiva IVA] possa essere interpretato nel senso
di conferire a un soggetto passivo il diritto di detrarre l’IVA assolta a
monte per la fabbricazione o per l’acquisto di beni d’investimento intesi a
fini d’impresa, i quali, come quelli del procedimento principale, siano
direttamente destinati all’utilizzo gratuito da parte del pubblico, ma possano
essere considerati un mezzo per attrarre visitatori in un luogo dove il
soggetto passivo progetta di fornire beni e/o servizi nell’esercizio delle sue
attività economiche».  
  
---|---  
  
Sulla questione pregiudiziale

15

|

Con la sua questione il giudice del rinvio domanda, in sostanza, se l’articolo
168 della direttiva IVA debba essere interpretato nel senso di conferire, in
circostanze come quelle del procedimento principale, a un soggetto passivo il
diritto di detrarre l’IVA assolta a monte per la fabbricazione o per
l’acquisto di beni d’investimento intesi a un’attività economica progettata,
di turismo rurale e ricreativo, i quali siano direttamente destinati
all’utilizzo gratuito da parte del pubblico, ma possano consentire la
realizzazione di operazioni soggette ad imposta.  
  
---|---  
  
16

|

Al fine di rispondere a tale questione, occorre, in limine, ricordare che il
diritto a detrazione previsto dall’articolo 168, lettera a), della direttiva
IVA fa parte integrante del meccanismo dell’IVA e, in linea di principio, non
può essere limitato. Tale diritto è esercitato immediatamente per la totalità
delle imposte che hanno gravato sulle operazioni effettuate a monte (v., in
tal senso, sentenza SFK, C‑29/08, EU:C:2009:665, punto 55 e giurisprudenza ivi
citata).  
  
---|---  
  
17

|

Infatti, il regime delle detrazioni mira a sgravare interamente l’imprenditore
dall’onere dell’IVA dovuta o pagata nell’ambito di tutte le sue attività
economiche. Il sistema comune dell’IVA garantisce, in tal modo, la neutralità
dell’imposizione fiscale per tutte le attività economiche, indipendentemente
dallo scopo o dai risultati delle stesse, purché queste siano, in linea di
principio, di per sé soggette all’IVA (v., in particolare, sentenza Eon Aset
Menidjmunt, C‑118/11, EU:C:2012:97, punto 43 e giurisprudenza ivi citata).  
  
---|---  
  
18

|

Dall’articolo 168 della direttiva IVA risulta che il soggetto passivo è
autorizzato a detrarre l’IVA dovuta o versata per i beni acquistati quando,
agendo in quanto tale nel momento in cui acquista detti beni, li utilizzi ai
fini delle proprie operazioni imponibili (v., segnatamente, sentenza Klub,
C‑153/11, EU:C:2012:163, punto 36 e giurisprudenza ivi citata).  
  
---|---  
  
19

|

Quanto, in primo luogo, alla questione se la Sveda abbia agito come soggetto
passivo al momento della costruzione del percorso ricreativo, ossia ai fini di
un’attività economica, ai sensi dell’articolo 9, paragrafo 1, secondo comma,
della direttiva IVA, occorre ricordare che un privato che acquisti beni o
servizi ai fini di un’attività economica ai sensi di detta disposizione può
agire come soggetto passivo anche se non dovesse impiegarli immediatamente per
detta attività economica (v., in tal senso, sentenza Lennartz, C‑97/90,
EU:C:1991:315, punto 14).  
  
---|---  
  
20

|

È giurisprudenza costante che chiunque effettui spese d’investimento con
l’intenzione, confermata da elementi oggettivi, di esercitare un’attività
economica, ai sensi dell’articolo 9, paragrafo 1, della direttiva IVA, deve
essere considerato un soggetto passivo. Agendo in quanto tale egli ha, quindi,
conformemente agli articoli 167 e seguenti di detta direttiva, il diritto di
detrarre immediatamente l’IVA dovuta o assolta sulle spese d’investimento
sostenute in vista delle operazioni che intende effettuare e che danno diritto
a detrazione (v., in tal senso, sentenza Gran Via Moineşti, C‑257/11,
EU:C:2012:759, punto 27 e giurisprudenza ivi citata). Tale diritto a
detrazione sorge, conformemente agli articoli 63 e 167 della direttiva IVA,
nel momento in cui l’imposta detraibile diventa esigibile, ossia all’atto
della cessione dei beni (sentenza Klub, C‑153/11, EU:C:2012:163, punto 36 e
giurisprudenza ivi citata).  
  
---|---  
  
21

|

La questione se il soggetto passivo abbia agito in quanto tale ai fini di
un’attività economica è una questione di fatto che deve essere valutata
tenendo conto di tutti i dati di specie, tra i quali figurano la natura del
bene considerato e il periodo di tempo intercorso tra l’acquisto dello stesso
e il suo impiego ai fini delle attività economiche del soggetto passivo (v.,
in tal senso, in particolare, sentenza Klub, C‑153/11, EU:C:2012:163, punti 40
e 41 e giurisprudenza ivi citata). Tali valutazioni spettano al giudice del
rinvio.  
  
---|---  
  
22

|

Nel caso di specie, il giudice del rinvio ha descritto le spese relative ai
beni d’investimento di cui al procedimento principale come, in definitiva,
destinate all’esercizio delle attività economiche previste dalla Sveda.
Secondo le constatazioni del medesimo giudice, suffragate da elementi
oggettivi del fascicolo al suo esame, il percorso ricreativo in questione può
essere considerato un mezzo per attrarre visitatori onde rifornirli di beni e
di servizi, per esempio vendendo loro souvenir, cibarie e bibite, ma anche
offrendogli la possibilità di accedere ad attrazioni e a bagni a pagamento.  
  
---|---  
  
23

|

Da tali constatazioni si può inferire che la Sveda ha acquistato o fabbricato
i beni d’investimento in questione con l’intenzione, confermata da elementi
oggettivi, di esercitare un’attività economica, sicché ha agito in quanto
soggetto passivo ai sensi dell’articolo 9, paragrafo 1, della direttiva IVA.  
  
---|---  
  
24

|

Non inficia punto tale conclusione la circostanza, rilevata dal governo
lituano, secondo cui tali beni d’investimento dovranno, ai termini
dell’accordo di finanziamento succitato, essere messi a disposizione del
pubblico gratuitamente per cinque anni dalla loro acquisizione, tale che per
tutto questo tempo non potranno essere utilizzati nel contesto delle attività
economiche della Sveda.  
  
---|---  
  
25

|

Infatti, la circostanza che l’accordo di finanziamento non consenta, per la
durata di detto periodo, di mettere onerosamente a disposizione il percorso
ricreativo di cui al procedimento principale non impedisce alla Sveda di
esercitare le attività economiche enunciate al punto 22 della presente
sentenza. Più esattamente, secondo il giudice del rinvio, si può considerare
che il percorso ricreativo in parola sia destinato ad attrarre visitatori e a
incoraggiarli ad acquistare i beni e i servizi soggetti a IVA proposti dalla
Sveda. Inoltre, come emerge dalla decisione di rinvio, le spese d’investimento
sopportate dalla Sveda, una persona giuridica con scopo di lucro, per la
costruzione di detto percorso ricreativo saranno, almeno in parte, coperte dai
proventi della fornitura di beni e di servizi nell’ambito di dette attività
economiche in progetto.  
  
---|---  
  
26

|

Quanto, in secondo luogo, alla questione se i beni d’investimento di cui
trattasi nel procedimento principale siano utilizzati dalla Sveda ai fini di
sue operazioni soggette ad imposta, conformemente all’articolo 168 della
direttiva IVA, risulta dalle constatazioni del giudice del rinvio che
l’acquisto o la fabbricazione di detti beni d’investimento sono direttamente
destinati a un utilizzo pubblico gratuito, ma s’inseriscono, al contempo,
nell’obiettivo della realizzazione ulteriore, da parte del soggetto passivo,
di operazioni imponibili.  
  
---|---  
  
27

|

Secondo costante giurisprudenza, la sussistenza di un nesso diretto e
immediato tra una specifica operazione a monte e una o più operazioni a valle
che danno diritto a detrazione è, in via di principio, necessaria affinché sia
riconosciuto al soggetto passivo un diritto a detrarre l’IVA assolta a monte e
possa essere determinata la portata di siffatto diritto. Il diritto a detrarre
l’IVA gravante a monte sull’acquisto di beni o servizi presuppone che le spese
sostenute per acquistare questi ultimi facciano parte degli elementi
costitutivi del prezzo delle operazioni tassate a valle che danno diritto a
detrazione (v., in particolare, sentenza SKF, C‑29/08, EU:C:2009:665, punto
57).  
  
---|---  
  
28

|

Tuttavia, come ha rilevato l’avvocato generale ai paragrafi 33 e 34 delle
conclusioni, la Corte ha ammesso un diritto a detrazione dell’IVA a beneficio
del soggetto passivo anche qualora manchi un nesso diretto e immediato tra una
specifica operazione a monte e una o più operazioni a valle che danno diritto
a detrazione, quando le spese sostenute fanno parte dei costi generali del
soggetto passivo e rappresentano, in quanto tali, elementi costitutivi del
prezzo dei beni o dei servizi che esso fornisce. Spese di tal genere
presentano, infatti, un nesso diretto e immediato con il complesso delle
attività economiche del soggetto passivo (v., in tal senso, sentenze
Investrand, C‑435/05, EU:C:2007:87, punto 24, e SKF, C‑29/08, EU:C:2009:665,
punto 58).  
  
---|---  
  
29

|

Dalla giurisprudenza della Corte emerge che, nell’ambito dell’applicazione del
criterio del nesso diretto, la quale incombe alle amministrazioni finanziarie
e ai giudici nazionali, questi ultimi devono prendere in considerazione tutte
le circostanze in presenza delle quali si sono svolte le operazioni in
questione e tener conto unicamente delle operazioni che sono oggettivamente
connesse all’attività imponibile del soggetto passivo. La sussistenza di un
tale nesso deve dunque essere valutata alla luce del contenuto oggettivo
dell’operazione considerata (v., in tal senso, sentenza Becker, C‑104/12,
EU:C:2013:99, punti 22, 23 e 33 e giurisprudenza ivi citata).  
  
---|---  
  
30

|

Si evince dalle constatazioni effettuate dal giudice del rinvio che, nel
procedimento principale, le spese sostenute dalla Sveda per i lavori di
costruzione del percorso ricreativo di cui trattasi dovrebbero rientrare in
parte nel prezzo dei beni o dei servizi che essa fornirà nell’ambito
dell’attività economica progettata.  
  
---|---  
  
31

|

Eppure, il giudice del rinvio nutre dubbi quanto alla sussistenza di un nesso
diretto e immediato tra le operazioni a monte e il complesso delle attività
economiche previste dalla Sveda, atteso che i beni d’investimento in questione
sono direttamente destinati a un uso gratuito da parte del pubblico.  
  
---|---  
  
32

|

Al riguardo, è giurisprudenza della Corte che, qualora beni o servizi
acquistati da un soggetto passivo vengano impiegati a fini di operazioni
esenti o non rientranti nell’ambito di applicazione dell’IVA, non è possibile
né riscossione dell’imposta a valle né detrazione dell’imposta a monte
(sentenza Eon Aset Menidjmunt, C‑118/11, EU:C:2012:97, punto 44 e
giurisprudenza ivi citata). Infatti, in entrambi i casi, il nesso diretto e
immediato tra le spese sostenute a monte e le attività economiche realizzate
in seguito dal soggetto passivo è interrotto.  
  
---|---  
  
33

|

Orbene, da un lato, nella decisione di rinvio nulla indica che la messa a
disposizione del pubblico del percorso ricreativo considerato nel procedimento
principale benefici di un’esenzione ai sensi della direttiva IVA. Dall’altro
lato, le spese sostenute dalla Sveda per attuare detto percorso, potendo
essere ricondotte, come risulta dal punto 23 della presente sentenza,
all’attività economica prevista dal soggetto passivo, non si riferiscono ad
attività estranee all’ambito di applicazione dell’IVA.  
  
---|---  
  
34

|

Di conseguenza, l’utilizzo immediato dei beni d’investimento a titolo gratuito
non rimette in causa, in circostanze come quelle del procedimento principale,
il nesso diretto e immediato tra le operazioni a monte e quelle a valle che
danno diritto a detrazione ovvero con il complesso delle attività del soggetto
passivo; per questo, tale utilizzo è ininfluente sulla sussistenza di un
diritto a detrazione dell’IVA.  
  
---|---  
  
35

|

Un nesso diretto e immediato tra le spese sostenute dalla Sveda e il complesso
delle attività economiche da essa previste appare dunque sussistere, ma il
giudice del rinvio dovrà verificarlo.  
  
---|---  
  
36

|

Peraltro, i periodi di rettifica delle detrazioni sono in sé ininfluenti sulla
nascita del diritto a detrazione dell’IVA (v., in tal senso, sentenza
Lennartz, C‑97/90, EU:C:1991:315, punti 8 e 20), il quale, secondo la
giurisprudenza citata al punto 20 della presente sentenza, è determinato dalla
mera qualità in cui l’interessato agisce al momento dell’acquisizione del bene
in questione. Fermo restando che il soggetto passivo dovrà versare poi
l’imposta assolta a monte se, in seguito, dovesse risultare che il bene
acquistato o fabbricato a monte non è stato utilizzato ai fini di una sua
attività economica.  
  
---|---  
  
37

|

Tutto ciò considerato, occorre rispondere alla questione deferita dichiarando
che l’articolo 168 della direttiva IVA deve essere interpretato nel senso di
conferire, in circostanze come quelle del procedimento principale, a un
soggetto passivo il diritto di detrarre l’IVA assolta a monte per l’acquisto o
per la fabbricazione di beni d’investimento intesi a un’attività economica
progettata, di turismo rurale o ricreativo, i quali siano direttamente
destinati all’utilizzo gratuito da parte del pubblico, ma possano consentire
la realizzazione di operazioni imponibili, se sussiste un nesso diretto e
immediato tra le spese connesse alle operazioni a monte e una o più operazioni
a valle che danno diritto a detrazione ovvero con il complesso delle attività
economiche del soggetto passivo, ciò che spetta al giudice del rinvio
verificare sulla base di elementi oggettivi.  
  
---|---  
  
Sulle spese

38

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

L’articolo 168 della direttiva 2006/112/CE del Consiglio, del 28 novembre
2006, relativa al sistema comune d’imposta sul valore aggiunto, deve essere
interpretato nel senso di conferire, in circostanze come quelle del
procedimento principale, a un soggetto passivo il diritto di detrarre
l’imposta sul valore aggiunto assolta a monte per l’acquisto o per la
fabbricazione di beni d’investimento intesi a un’attività economica
progettata, di turismo rurale o ricreativo, i quali siano direttamente
destinati all’utilizzo gratuito da parte del pubblico, ma possano consentire
la realizzazione di operazioni imponibili, se sussiste un nesso diretto e
immediato tra le spese connesse alle operazioni a monte e una o più operazioni
a valle che danno diritto a detrazione ovvero con il complesso delle attività
economiche del soggetto passivo, ciò che spetta al giudice del rinvio
verificare sulla base di elementi oggettivi.  
  
---|---  
|

Firme  
  
---|---  
  
* * *

( * ) Lingua processuale: il lituano.

