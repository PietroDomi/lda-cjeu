

SENTENZA DELLA CORTE (Quarta Sezione)

26 novembre 2015 ( * )

«Rinvio pregiudiziale — Direttiva 2002/22/CE — Reti e servizi di comunicazione
elettronica — Diritti degli utenti — Diritto degli abbonati di recedere dal
contratto senza penali — Modifica tariffaria derivante dalle condizioni
contrattuali — Aumento della tariffa in caso di aumento dei prezzi al consumo»

Nella causa C‑326/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dall’Oberster Gerichtshof (Corte suprema,
Austria), con decisione del 28 aprile 2014, pervenuta in cancelleria il 7
luglio 2014, nel procedimento

Verein für Konsumenteninformation

contro

A1 Telekom Austria AG,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan (relatore), A.
Prechal e K. Jürimäe, giudici,

avvocato generale: P. Cruz Villalón

cancelliere: I. Illéssy, amministratore

vista la fase scritta del procedimento e in seguito all’udienza del 30 aprile
2015,

considerate le osservazioni presentate:

—

|

per il Verein für Konsumenteninformation, da S. Langer, Rechtsanwalt;  
  
---|---  
  
—

|

per la A1 Telekom Austria AG, da M. Hasberger, Rechtsanwalt;  
  
---|---  
  
—

|

per il governo belga, da J. Van Holm e M. Jacobs, in qualità di agenti;  
  
---|---  
  
—

|

per la Commissione europea, da G. Braun e L. Nicolae, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 9
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
20, paragrafo 2, della direttiva 2002/22/CE del Parlamento europeo e del
Consiglio, del 7 marzo 2002, relativa al servizio universale e ai diritti
degli utenti in materia di reti e di servizi di comunicazione elettronica
(direttiva servizio universale) (GU L 108, pag. 51), come modificata dalla
direttiva 2009/136/CE del Parlamento europeo e del Consiglio, del 25 novembre
2009 (GU L 337, pag. 11; in prosieguo: la «direttiva 2002/22»).  
  
---|---  
  
2

|

Tale domanda è stata presentata nell’ambito di una controversia tra il Verein
für Konsumenteninformation (Associazione per l’informazione dei consumatori;
in prosieguo: l’«Associazione») e la A1 Telekom Austria AG (in prosieguo: la
«A1 Telekom Austria») vertente sull’impiego da parte di quest’ultima di
clausole denunciate come illecite nei contratti da essa conclusi con i
consumatori.  
  
---|---  
  
Contesto normativo

Diritto dell’Unione

La direttiva 2002/22

3

|

I considerando 30 e 49 della direttiva 2002/22 enunciano quanto segue:

|

«(30)

|

Il contratto è uno strumento importante per garantire agli utenti e ai
consumatori un livello minimo di trasparenza dell’informazione e di certezza
del diritto. (…) I consumatori dovrebbero beneficiare di un livello minimo di
certezza del diritto nelle loro relazioni contrattuali con il proprio
fornitore diretto di servizi telefonici, garantita dal fatto che i termini del
contratto, le condizioni, la qualità del servizio, le modalità di rescissione
del contratto e di cessazione del servizio, le misure di indennizzo e le
modalità di risoluzione delle controversie sono precisate nel contratto
stesso. (…). Le misure in materia di trasparenza dei prezzi, delle tariffe e
delle condizioni aiuteranno i consumatori ad operare scelte ottimali ed a
trarre pieno vantaggio dalla concorrenza.  
  
---|---  
  
(…)

(49)

|

È opportuno che la presente direttiva preveda alcuni elementi di protezione
dei consumatori, quali la chiarezza dei termini contrattuali e delle procedure
per la risoluzione delle controversie e la trasparenza tariffaria. (…)».  
  
---|---  
  
4

|

Al capo I di tale direttiva, intitolato «Campo di applicazione, scopo e
definizione», l’articolo 1 dispone quanto segue:

«1. La presente direttiva disciplina la fornitura di reti e servizi di
comunicazione elettronica agli utenti finali nell’ambito della direttiva
2002/21/CE [del Parlamento europeo e del Consiglio, del 7 marzo 2002, che
istituisce un quadro normativo comune per le reti ed i servizi di
comunicazione elettronica (direttiva quadro) (GU L 108, pag. 33)]. Scopo della
presente direttiva è garantire la disponibilità in tutta la Comunità di
servizi di buona qualità accessibili al pubblico attraverso una concorrenza
efficace e un’effettiva possibilità di scelta, nonché disciplinare i casi in
cui le esigenze degli utenti finali non sono adeguatamente soddisfatte
mediante il mercato. La direttiva contiene inoltre disposizioni riguardanti
taluni aspetti delle apparecchiature terminali, comprese quelle volte a
facilitare l’accesso per gli utenti finali disabili.

2\. La presente direttiva stabilisce i diritti degli utenti finali e i
corrispondenti obblighi delle imprese che forniscono reti e servizi di
comunicazione elettronica accessibili al pubblico. Per quanto riguarda la
fornitura di un servizio universale in un contesto di mercati aperti e
concorrenziali, la presente direttiva definisce l’insieme minimo di servizi di
qualità specifica cui tutti gli utenti finali hanno accesso a un prezzo
abbordabile, tenuto conto delle specifiche circostanze nazionali, senza
distorsioni della concorrenza (…)».  
  
---|---  
  
5

|

Al capo IV di tale direttiva, rubricato «Interessi e diritti degli utenti
finali», l’articolo 20, prevede quanto segue:

«1. Gli Stati membri provvedono affinché i consumatori ed altri utenti finali
che ne facciano richiesta, quando si abbonano a servizi che forniscono la
connessione a una rete di comunicazione pubblica e/o a servizi di
comunicazione elettronica accessibili al pubblico, abbiano il diritto di
stipulare contratti con una o più imprese che forniscono detta connessione e/o
servizi. Il contratto indica almeno, in modo chiaro, dettagliato e facilmente
comprensibile:

(…)

|

d)

|

il dettaglio dei prezzi e delle tariffe, comprese le modalità secondo le quali
possono essere ottenute informazioni aggiornate in merito alle tariffe
applicabili e ai costi di manutenzione, alle modalità di pagamento e ad
eventuali differenze di costo ad esse legate;  
  
---|---  
  
(…)

2\. Gli Stati membri provvedono affinché gli abbonati abbiano il diritto di
recedere dal contratto, senza penali, all’atto della notifica di modifiche
delle condizioni contrattuali proposte dalle imprese che forniscono reti e/o
servizi di comunicazione elettronica. Gli abbonati sono informati con adeguato
preavviso, non inferiore a un mese, di tali eventuali modifiche e, al
contempo, sono informati del diritto di recedere dal contratto, senza penali,
se non accettano le nuove condizioni. Gli Stati membri provvedono affinché le
autorità nazionali di regolamentazione possano specificare la forma di tali
notifiche».  
  
6

|

Ai sensi dell’articolo 21, paragrafo 1, della medesima direttiva:

«Gli Stati membri provvedono affinché le autorità nazionali di
regolamentazione possano imporre alle imprese che forniscono reti pubbliche di
comunicazione elettronica e/o servizi accessibili al pubblico di comunicazione
elettronica di pubblicare informazioni trasparenti, comparabili, adeguate e
aggiornate in merito ai prezzi e alle tariffe vigenti, a eventuali commissioni
per cessazione di contratto e a informazioni sulle condizioni generali vigenti
in materia di accesso e di uso dei servizi forniti agli utenti finali e ai
consumatori, conformemente all’allegato II. Tali informazioni sono pubblicate
in forma chiara, esaustiva e facilmente accessibile. Le autorità nazionali di
regolamentazione possono precisare ulteriori prescrizioni relative alla forma
in cui tali informazioni devono essere pubblicate».  
  
---|---  
  
Diritto austriaco

7

|

L’articolo 25 della legge sulle telecomunicazioni del 2003
(Telekommunikationsgesetz 2003, BGBl. I, 70/2003; in prosieguo: la «legge
sulle telecomunicazioni»), prevede quanto segue:

«(1) I fornitori di reti o servizi di comunicazione devono adottare condizioni
generali di contratto in cui siano descritti anche i servizi offerti, nonché
stabilire le disposizioni tariffarie per essi previste. Le condizioni generali
di contratto e le disposizioni tariffarie devono essere comunicate
all’autorità di regolamentazione prima dell’inizio della prestazione del
servizio e pubblicate in modo adeguato.

(2) Le modifiche delle condizioni generali di contratto e delle disposizioni
tariffarie, prima della loro entrata in vigore, devono essere comunicate
all’autorità di regolamentazione e pubblicate in forma adeguata. Le modifiche
non esclusivamente favorevoli per l’abbonato sono soggette ad un periodo di
pubblicazione e notifica di due mesi. Per il resto rimangono invariate le
disposizioni della legge sulla tutela dei consumatori (…) e del codice civile.

(3) Il contenuto essenziale delle modifiche non esclusivamente favorevoli
all’abbonato deve essergli comunicato per iscritto almeno un mese prima
dell’entrata in vigore delle modifiche, ad esempio attraverso un avviso su una
fattura emessa periodicamente. Allo stesso tempo l’abbonato deve essere
avvertito della data di entrata in vigore delle modifiche, nonché del fatto
che egli ha il diritto di recedere dal contratto senza spese fino a tale data.
(…) Le modifiche delle condizioni generali di contratto e delle disposizioni
tariffarie da parte dei fornitori di reti o servizi di comunicazione, le quali
siano rese necessarie solo a seguito di un regolamento emanato dall’autorità
di regolamentazione sulla base della presente disposizione e non siano
esclusivamente favorevoli per gli utenti, non consentono all’abbonato di
recedere dal contratto senza penali.

(…)

(5) Le disposizioni tariffarie devono contenere quanto meno:

(…)

|

2.

|

l’indicazione delle modalità secondo le quali possono essere ottenute
informazioni aggiornate in merito a tutte le tariffe applicabili e ai costi di
manutenzione,  
  
---|---  
  
(…)».  
  
8

|

La legge federale di statistica del 2000 (Bundesstatistikgesetz 2000, BGBl. I,
163/1999) prevede che l’Istituto austriaco di statistica (Statistik
Österreich) sia incaricato, segnatamente, di stabilire l’indice dei prezzi al
consumo.  
  
---|---  
  
Procedimento principale e questione pregiudiziale

9

|

L’Associazione è legittimata, in applicazione della legislazione austriaca, a
proporre azioni volte ad ottenere un provvedimento inibitorio dell’impiego di
condizioni generali di contratto contrarie alla legge o al buon costume.  
  
---|---  
  
10

|

La A1 Telekom Austria, fornitrice di servizi di telecomunicazione in Austria,
impiega, nell’ambito dei suoi rapporti con i consumatori, condizioni generali
di contratto.  
  
---|---  
  
11

|

Tali condizioni prevedono segnatamente che «[n]el caso in cui, nelle
disposizioni relative alle tariffe, ovvero in un accordo individuale sia
concordata un’indicizzazione», la «A1 [Telekom Austria] ha il diritto di
incrementare le tariffe per l’anno di calendario successivo in misura
corrispondente all’aumento dell’indice annuale dei prezzi al consumo» ed è, al
contempo, «obbligata a ripercuotere le riduzioni di (tale) indice, diminuendo
le tariffe in misura corrispondente alla riduzione. La A1 [Telekom Austria]
informa i clienti per iscritto di tali adeguamenti».  
  
---|---  
  
12

|

Sempre conformemente alle suddette condizioni generali di contratto,
«[q]ualora le modifiche non siano esclusivamente favorevoli per i clienti, la
A1 [Telekom Austria] provvede a pubblicarle due mesi prima della loro entrata
in vigore, purché non riguardino unicamente clienti futuri. Il contenuto
essenziale delle modifiche non esclusivamente favorevoli per i clienti (…) [è]
comunicato (…) al cliente per iscritto, almeno un mese prima della loro
entrata in vigore, ad esempio attraverso un avviso sulla fattura emessa
periodicamente. La comunicazione avente ad oggetto il contenuto essenziale
della modifica dovrà contemplare l’indicazione del diritto di recedere senza
penali, nonché il termine entro il quale esercitare tale diritto».  
  
---|---  
  
13

|

Peraltro, le condizioni generali di contratto stesse prevedono che «[l]e
modifiche tariffarie basate su un indice concordato non consentono il recesso
in via straordinaria».  
  
---|---  
  
14

|

L’Associazione ha proposto, dinanzi all’Handelsgericht Wien (tribunale
commerciale di Vienna), un’azione inibitoria dell’impiego, da parte della A1
Telekom Austria, delle suddette clausole nelle condizioni generali di
contratto.  
  
---|---  
  
15

|

Infatti, secondo l’Associazione, l’aumento delle tariffe da parte della A1
Telekom Austria è lecito solo qualora ai consumatori sia concesso, in tale
occasione, un diritto di recesso straordinario dal contratto.  
  
---|---  
  
16

|

In seguito all’accoglimento da parte dell’Handelsgericht Wien (tribunale
commerciale di Vienna) della domanda dell’Associazione, con sentenza del 25
ottobre 2012, la A1 Telekom Austria ha proposto impugnazione contro tale
decisione dinanzi all’Oberlandesgericht Wien (tribunale regionale superiore di
Vienna).  
  
---|---  
  
17

|

Con sentenza del 16 maggio 2013, l’Oberlandesgericht Wien (tribunale regionale
superiore di Vienna) ha parzialmente modificato tale sentenza. L’Associazione
e la A1 Telekom Austria hanno proposto ognuna ricorso per cassazione avverso
la sentenza dell’Oberlandesgericht Wien dinanzi al giudice del rinvio.  
  
---|---  
  
18

|

L’Oberster Gerichtshof (Corte suprema, Austria), ritenendo che la soluzione
della controversia principale dipendesse dall’interpretazione della direttiva
2002/22, ha deciso di sospendere il procedimento e sottoporre alla Corte la
seguente questione pregiudiziale:  
  
---|---  
  
Sulla questione pregiudiziale

19

|

Con la sua questione, il giudice del rinvio chiede, in sostanza, se l’articolo
20, paragrafo 2, della direttiva 2002/22 debba essere interpretato nel senso
che una modifica delle tariffe di una prestazione di servizi in materia di
reti e di servizi di comunicazione elettronica, derivante dall’applicazione di
una clausola di adeguamento delle tariffe prevista nelle condizioni generali
di contratto applicate da un’impresa che fornisce tali servizi, clausola che
prevede un tale adeguamento in base a un indice oggettivo dei prezzi al
consumo stabilito da un istituto pubblico, costituisca una «modifica delle
condizioni contrattuali» che, ai sensi di tale disposizione, conferisce
all’abbonato il diritto di recedere dal contratto senza penali.  
  
---|---  
  
20

|

In via preliminare, occorre ricordare che la direttiva 2002/22 mira a
istituire un quadro normativo armonizzato che garantisca, nel settore della
comunicazione elettronica, la prestazione di un servizio universale, ossia la
fornitura di un insieme minimo definito di servizi a tutti gli utenti finali
ad un prezzo abbordabile. Secondo l’articolo 1, paragrafo 1, di tale
direttiva, uno degli scopi della medesima consiste nel garantire la
disponibilità, in tutta l’Unione europea, di servizi di buona qualità
accessibili al pubblico attraverso una concorrenza e un’opportunità di scelta
effettive (v., in tal senso, sentenza Base e a.C‑389/08, EU:C:2010:584, punto
32 nonché giurisprudenza citata).  
  
---|---  
  
21

|

Le disposizioni del capo IV della direttiva 2002/22 mirano a proteggere gli
interessi e i diritti degli utenti finali.  
  
---|---  
  
22

|

Il legislatore dell’Unione ha precisato, al considerando 30 di tale direttiva,
che il contratto relativo a servizi di connessione a una rete di comunicazione
pubblica o di comunicazione elettronica accessibili al pubblico è uno
strumento importante per garantire agli utenti e ai consumatori un livello
minimo di trasparenza dell’informazione e di certezza del diritto. Al
considerando 49 della suddetta direttiva, si fa parimenti riferimento alla
trasparenza delle tariffe per i consumatori. In tale contesto l’articolo 20,
paragrafo 1, lettera d), della medesima direttiva prevede che tale contratto
indichi almeno, in modo chiaro, dettagliato e facilmente comprensibile,
segnatamente il dettaglio dei prezzi e delle tariffe vigenti, comprese le
modalità secondo le quali possono essere ottenute informazioni aggiornate in
merito alle tariffe applicabili e ai costi di manutenzione.  
  
---|---  
  
23

|

Inoltre, conformemente all’articolo 21, paragrafo 1, della direttiva 2002/22,
gli Stati membri provvedono affinché le autorità nazionali di regolamentazione
possano imporre alle imprese che forniscono reti pubbliche di comunicazione
elettronica e/o servizi accessibili al pubblico di comunicazione elettronica
di pubblicare informazioni trasparenti, comparabili, adeguate e aggiornate
segnatamente in merito ai prezzi e alle tariffe vigenti, a eventuali
commissioni per cessazione di contratto e a informazioni sulle condizioni
generali vigenti in materia di accesso e di uso dei servizi forniti agli
utenti finali e ai consumatori. Tali informazioni devono essere pubblicate in
forma chiara, esaustiva e facilmente accessibile.  
  
---|---  
  
24

|

L’articolo 20, paragrafo 2, di tale direttiva impone parimenti agli Stati
membri di provvedere affinché gli abbonati abbiano il diritto di recedere dal
contratto, senza penali, all’atto della notifica di modifiche delle condizioni
contrattuali proposte dalle imprese che forniscono servizi di comunicazione
elettronica. Gli Stati membri devono garantire che gli abbonati siano
informati con adeguato preavviso, non inferiore a un mese, di tali eventuali
modifiche e, al contempo, siano informati del diritto di recedere dal
contratto, senza penali, se non accettano le nuove condizioni.  
  
---|---  
  
25

|

Alla luce di tali disposizioni, occorre rilevare che il legislatore
dell’Unione ha riconosciuto che le imprese che forniscono servizi di
comunicazione elettronica possono avere un interesse legittimo a modificare i
prezzi e le tariffe dei loro servizi (v., per analogia, sentenza RWE Vertrieb,
C‑92/11, EU:C:2013:180, punto 46).  
  
---|---  
  
26

|

Nel caso di specie, e come emerge dalla decisione di rinvio e dalla questione
posta, la clausola controversa contenuta nelle condizioni generali della A1
Telekom Austria prevede un adeguamento delle tariffe in base a un indice
annuale oggettivo dei prezzi al consumo stabilito da un istituto pubblico,
vale a dire l’Istituto austriaco di statistica.  
  
---|---  
  
27

|

Ne consegue che l’adeguamento tariffario, come previsto dal contratto, nei
limiti in cui si basa su un metodo di indicizzazione chiaro, preciso e
accessibile al pubblico, derivante da decisioni e da meccanismi propri della
sfera pubblica, non può porre gli utenti finali in una situazione contrattuale
differente rispetto a quella che emerge dal contratto il cui contenuto è
determinato dalle condizioni generali che contengono la clausola in questione.  
  
---|---  
  
28

|

Conseguentemente, qualora una modifica delle tariffe venga così effettuata,
non può essere qualificata come modifica apportata alle condizioni
contrattuali, ai sensi dell’articolo 20, paragrafo 2, della direttiva 2002/22.  
  
---|---  
  
29

|

Alla luce delle considerazioni che precedono, occorre rispondere alla
questione posta dichiarando che l’articolo 20, paragrafo 2, della direttiva
2002/22 deve essere interpretato nel senso che una modifica delle tariffe di
una prestazione di servizi relativi alle reti o di servizi di comunicazione
elettronica, derivante dall’applicazione di una clausola di adeguamento delle
tariffe contenuta nelle condizioni generali di contratto applicate da
un’impresa che fornisce tali servizi, clausola che prevede un tale adeguamento
in base a un indice oggettivo dei prezzi al consumo stabilito da un istituto
pubblico, non costituisce una «modifica delle condizioni contrattuali» che, ai
sensi di tale disposizione, conferisce all’abbonato il diritto di recedere dal
contratto senza penali.  
  
---|---  
  
Sulle spese

30

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 20, paragrafo 2, della direttiva 2002/22/CE del Parlamento europeo
e del Consiglio, del 7 marzo 2002, relativa al servizio universale e ai
diritti degli utenti in materia di reti e di servizi di comunicazione
elettronica (direttiva servizio universale), come modificata dalla direttiva
2009/136/CE del Parlamento europeo e del Consiglio, del 25 novembre 2009, deve
essere interpretato nel senso che una modifica delle tariffe di una
prestazione di servizi relativi alle reti o di servizi di comunicazione
elettronica, derivante dall’applicazione di una clausola di adeguamento delle
tariffe contenuta nelle condizioni generali di contratto applicate da
un’impresa che fornisce tali servizi, clausola che prevede un tale adeguamento
in base a un indice oggettivo dei prezzi al consumo stabilito da un istituto
pubblico, non costituisce una «modifica delle condizioni contrattuali» che, ai
sensi di tale disposizione, conferisce all’abbonato il diritto di recedere dal
contratto senza penali.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

