

SENTENZA DELLA CORTE (Quinta Sezione)

22 ottobre 2015 ( *1 )

«Rinvio pregiudiziale — Appalti pubblici di servizi — Direttiva 2004/18/CE —
Articolo 23, paragrafo 2 — Gestione di servizi sanitari pubblici — Fornitura
di servizi sanitari che rientrano nell’ambito degli ospedali pubblici,
all’interno di strutture private — Requisito secondo cui le prestazioni sono
da fornire in un comune specifico»

Nella causa C‑552/13,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dallo Juzgado de lo Contencioso-
Administrativo n. 6 de Bilbao (tribunale amministrativo n. 6 di Bilbao,
Spagna), con decisione del 30 settembre 2013, pervenuta in cancelleria il 25
ottobre 2013, nel procedimento

Grupo Hospitalario Quirón SA

contro

Departamento de Sanidad del Gobierno Vasco,

Instituto de Religiosas Siervas de Jesús de la Caridad,

LA CORTE (Quinta Sezione),

composta da T. von Danwitz, presidente della Quarta Sezione, facente funzione
di presidente della Quinta Sezione, D. Šváby, A. Rosas, E. Juhász (relatore) e
C. Vajda, giudici,

avvocato generale: M. Szpunar

cancelliere: M. Ferreira, amministratore principale

vista la fase scritta del procedimento e in seguito all’udienza del 20 aprile
2015,

considerate le osservazioni presentate:

—

|

per il Grupo Hospitalario Quirón SA, da J. Cabrera Ayala e I. Millán
Fernández, abogados;  
  
---|---  
  
—

|

per il Departamento de Sanidad del Gobierno Vasco, da L. Pérez Ovejero, in
qualità di agente;  
  
---|---  
  
—

|

per l’Instituto de Religiosas Siervas de Jesús de la Caridad, da L. Galdos
Tobalina e A. Arenaza Artabe, abogados;  
  
---|---  
  
—

|

per il governo spagnolo, da L. Banciella Rodríguez-Miñón, in qualità di
agente;  
  
---|---  
  
—

|

per la Commissione europea, da A. Tokár e E. Sanfrutos Cano, in qualità di
agenti,  
  
---|---  
  
sentite le conclusioni dell’avvocato generale, presentate all’udienza dell’11
giugno 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione del diritto
dell’Unione in materia di appalti pubblici e, segnatamente, dell’articolo 23,
paragrafo 2, della direttiva 2004/18/CE del Parlamento europeo e del
Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi (GU
L 134, pag. 114).  
  
---|---  
  
2

|

Tale domanda è stata proposta nell’ambito di una controversia fra il Grupo
Hospitalario Quirón SA (in prosieguo: il «Grupo Hospitalario Quirón»), da un
lato, e il Departamento de Sanidad del Gobierno Vasco (dipartimento della
sanità del governo basco) e l’Instituto de Religiosas Siervas de Jesús de la
Caridad, dall’altro, relativamente alla regolarità di una condizione posta in
due bandi di gara pubblicati da quest’ultimo ente.  
  
---|---  
  
Contesto normativo

3

|

Il considerando 2 della direttiva 2004/18 è così formulato:

«L’aggiudicazione degli appalti negli Stati membri per conto dello Stato,
degli enti pubblici territoriali e di altri organismi di diritto pubblico è
subordinata al rispetto dei principi del trattato ed in particolare ai
principi della libera circolazione delle merci, della libertà di stabilimento
e della libera prestazione dei servizi, nonché ai principi che ne derivano,
quali i principi di parità di trattamento, di non discriminazione, di
riconoscimento reciproco, di proporzionalità e di trasparenza. (...)».  
  
---|---  
  
4

|

L’articolo 1 di tale direttiva, intitolato «Definizioni», dispone quanto
segue:

«(...)

2\.

|

a)

|

Gli “appalti pubblici” sono contratti a titolo oneroso stipulati per iscritto
tra uno o più operatori economici e una o più amministrazioni aggiudicatrici
aventi per oggetto l’esecuzione di lavori, la fornitura di prodotti o la
prestazione di servizi ai sensi della presente direttiva.  
  
---|---  
  
(...)

d)

|

Gli “appalti pubblici di servizi” sono appalti pubblici diversi dagli appalti
pubblici di lavori o di forniture aventi per oggetto la prestazione dei
servizi di cui all’allegato II.  
  
---|---  
  
(...)

4\. La “concessione di servizi” è un contratto che presenta le stesse
caratteristiche di un appalto pubblico di servizi, ad eccezione del fatto che
il corrispettivo della fornitura di servizi consiste unicamente nel diritto di
gestire i servizi o in tale diritto accompagnato da un prezzo.

(...)».  
  
5

|

L’articolo 2 della stessa direttiva, intitolato «Principi di aggiudicazione
degli appalti», prevede quanto segue:

«Le amministrazioni aggiudicatrici trattano gli operatori economici su un
piano di parità, in modo non discriminatorio e agiscono con trasparenza».  
  
---|---  
  
6

|

Conformemente all’articolo 7 della direttiva 2004/18, intitolato «Importi
delle soglie degli appalti pubblici», quale adattato dal regolamento (CE) n.
1177/2009 della Commissione, del 30 novembre 2009 (GU L 314, pag. 64),
applicabile ratione temporis al procedimento principale, la direttiva in
parola si applica agli appalti pubblici di servizi, aggiudicati dalle
amministrazioni aggiudicatrici diverse dalle autorità governative centrali e
il cui valore stimato al netto dell’imposta sul valore aggiunto (IVA) è pari o
superiore a EUR 193000.  
  
---|---  
  
7

|

L’articolo 21 della direttiva 2004/18, intitolato «Appalti di servizi elencati
nell’allegato II B», è così formulato:

«L’aggiudicazione degli appalti aventi per oggetto i servizi elencati
nell’allegato II B è disciplinata esclusivamente dall’articolo 23 e
dall’articolo 35, paragrafo 4».  
  
---|---  
  
8

|

A termini dell’allegato II B della direttiva in parola, i servizi sanitari
rientrano nella rubrica 25 di tale allegato, intitolata «Servizi sanitari e
sociali».  
  
---|---  
  
9

|

L’articolo 23 della richiamata direttiva, intitolato «Specifiche tecniche», al
paragrafo 2 prevede quanto segue:

«Le specifiche tecniche devono consentire pari accesso agli offerenti e non
devono comportare la creazione di ostacoli ingiustificati all’apertura degli
appalti pubblici alla concorrenza».  
  
---|---  
  
Procedimento principale e questione pregiudiziale

10

|

Dal fascicolo posto disposizione della Corte risulta che, nei Paesi Baschi
(Spagna), la prestazione dei servizi pubblici di assistenza sanitaria è
garantita sulla base di un sistema di organizzazione territoriale e di
suddivisione in aree sanitarie. In conformità di tale sistema, ai pazienti
inseriti nel servizio sanitario pubblico è posto a disposizione un ospedale
pubblico, denominato «ospedale di riferimento», situato nella corrispondente
area sanitaria.  
  
---|---  
  
11

|

Per liberare dal sovraccarico le strutture ospedaliere pubbliche e abbreviare
i periodi di attesa dei pazienti che alle medesime si rivolgono, pazienti che
necessitano di cure mediche che i servizi pubblici di assistenza sanitaria non
possono effettuare entro un termine ragionevole, le autorità competenti hanno
istituito un meccanismo di cooperazione con strutture sanitarie e ospedali
privati, in base al quale taluni servizi pubblici di cure mediche di sostegno
sono esternalizzati e garantiti dalle menzionate strutture private, su base
contrattuale e in seguito all’aggiudicazione di un appalto pubblico di
servizi. Le strutture private in parola mettono quindi a disposizione del
servizio sanitario pubblico le loro infrastrutture e le loro risorse tecniche
e umane, vale dire, in particolare, infermieri e assistenti, con la finalità
di contribuire allo svolgimento di compiti del sistema del servizio sanitario
pubblico. Ciò nondimeno, gli interventi chirurgici e le altre cure mediche
sono garantiti da chirurghi appartenenti al servizio sanitario pubblico, i
quali si recano a tal fine nelle strutture private di cui trattasi.  
  
---|---  
  
12

|

Stante la situazione summenzionata, il 15 dicembre 2010 la direttrice
territoriale della Biscaglia del dipartimento della sanità del governo basco
ha approvato il capitolato d’oneri, il costo e il fascicolo di gara
dell’appalto di gestione di servizi pubblici relativi a «interventi in ambito
di chirurgia ambulatoriale, chirurgia generale e gastroenterologia, di
ginecologia, di urologia, di traumatologia e di chirurgia ortopedica» per
pazienti dell’ambito degli ospedali pubblici di Basurto, ubicato nel Comune di
Bilbao, e di Galdakao, ubicato nel Comune di Galdakao. L’appalto sarebbe stato
aggiudicato sulla base di una procedura aperta e il bando recante invito a
presentare candidature è stato pubblicato nel Boletín Oficial del País Vasco
(Gazzetta ufficiale dei Paesi Baschi) del 31 gennaio 2011. Il valore massimo
stimato dell’appalto, comprese eventuali proroghe, era pari a EUR 5841041,84
(in prosieguo: l’«appalto n. 21/2011»).  
  
---|---  
  
13

|

Il 10 maggio 2011 la stessa autorità pubblica ha approvato il capitolato
d’oneri, il costo e il fascicolo di gara dell’appalto di gestione di servizi
pubblici relativi a «interventi chirurgici di oftalmologia», per pazienti
dell’ambito dell’ospedale pubblico di Galdakao. L’appalto sarebbe stato
aggiudicato sulla base di una procedura aperta e il bando recante invito a
presentare candidature è stato pubblicato nel Boletín Oficial del País Vasco
del 14 giugno 2011. Il valore massimo stimato dell’appalto, comprese eventuali
proroghe, era pari a EUR 6273219,53 (in prosieguo: l’«appalto n. 50/2011»).  
  
---|---  
  
14

|

Tanto nel caso dell’appalto n. 21/2011 quanto in quello dell’appalto n.
50/2011, l’aggiudicatario‑prestatore di servizi sarebbe stato retribuito
direttamente dal dipartimento della sanità del governo basco, considerato
quale amministrazione aggiudicatrice.  
  
---|---  
  
15

|

I capitolati contenenti le specifiche tecniche concernenti i due appalti in
parola precisano, al punto relativo ai requisiti minimi, intitolato
«Ubicazione»:

«In considerazione della necessità di fornire detti servizi a sufficiente
prossimità dei pazienti e dei loro familiari, dei trasporti pubblici a
disposizione e della durata degli spostamenti, nonché della necessità di
ridurre al minimo gli spostamenti indispensabili del personale medico degli
ospedali (...), i centri sanitari proposti devono trovarsi nel Comune di
Bilbao.».  
  
---|---  
  
16

|

Di conseguenza, conformemente ai capitolati d’oneri degli appalti in parola,
il luogo di esecuzione delle relative prestazioni in essi considerate sarebbe
costituito esclusivamente dal Comune di Bilbao.  
  
---|---  
  
17

|

Il Grupo Hospitalario Quirón, proprietario di un ospedale generale privato
situato nel Comune di Erandio, ha impugnato i due bandi di gara pubblici
relativi agli appalti nn. 21/2011 e 50/2011, inizialmente con ricorso per via
amministrativa, e in seguito per via giurisdizionale. Esso ha fatto valere che
il requisito dell’esecuzione delle prestazioni di cui ai menzionati bandi di
gara nel Comune di Bilbao era contrario ai principi di parità di trattamento,
di libertà di accesso alle gare degli offerenti e di libera concorrenza.  
  
---|---  
  
18

|

Il giudice del rinvio rileva che l’ospedale del Grupo Hospitalario Quirón
soddisfa tutte le specifiche tecniche indicate nei capitolati d’oneri degli
appalti in questione, ad eccezione di quella relativa all’ubicazione, poiché
tale struttura si trova non nel Comune di Bilbao, bensì in quello di Erandio,
limitrofo al primo. Ciò nondimeno, i comuni di Bilbao e di Erandio
formerebbero, unitamente ad altri comuni, la cosiddetta area della «grande
Bilbao» o l’«area metropolitana di Bilbao». Non vi sarebbero peraltro state
gare d’appalto precedenti a quelle relative ai medesimi appalti, organizzate
dal dipartimento di sanità del governo basco, che comprendessero l’obbligo di
fornitura dei servizi sanitari di cui trattasi in una località determinata.  
  
---|---  
  
19

|

Il giudice del rinvio precisa che non è formalmente richiesto agli offerenti
di disporre o di essere proprietari di strutture ospedaliere ubicate nel
Comune di Bilbao, ma che è soltanto richiesto che essi siano in grado di
fornire i servizi sanitari costituenti l’oggetto degli appalti nn. 21/2011 e
50/2011 in strutture situate nel menzionato comune, indipendentemente dal
titolo giuridico in forza del quale usufruiscano delle medesime. Tuttavia, de
facto, sarebbe certo che, prescindendo dai costi inerenti all’utilizzo di
strutture di tal genere, gli unici candidati che possono partecipare alla gara
sarebbero gli operatori sanitari stabiliti a Bilbao, giacché tutti gli altri
operatori non sarebbero in grado di disporre delle strutture e del personale
adeguati nel lasso di tempo che intercorre fra le date di pubblicazione dei
bandi di gara concernenti detti appalti e quelle previste per la presentazione
delle offerte.  
  
---|---  
  
20

|

Secondo il giudice del rinvio la condizione relativa all’ubicazione inserita
nei capitolati d’oneri degli appalti di cui trattasi costituisce una
restrizione alla concorrenza e una violazione del principio di libertà di
accesso alle gare degli offerenti, che non potrebbero essere giustificate da
una necessità imperativa. I comuni limitrofi di Erandio e di Bilbao, infatti,
avrebbero fatto parte del medesimo comune fra il 1924 e il 1982 e
formerebbero, attualmente, congiuntamente con altri comuni, l’area
metropolitana di Bilbao. Inoltre l’ospedale del Grupo Hospitalario Quirón
sarebbe facilmente accessibile dal Comune di Bilbao utilizzando i mezzi di
trasporto pubblico.  
  
---|---  
  
21

|

Inoltre, i servizi sanitari costituenti l’oggetto dell’appalto n. 21/2011
sarebbero destinati non soltanto ai pazienti dell’ambito dell’ospedale
pubblico di Basurto, ubicato nel Comune di Bilbao, ma altresì ai pazienti
dell’ambito dell’ospedale pubblico di Galdakao, ubicato nel Comune di
Galdakao, diverso da quello di Bilbao. Quanto ai servizi costituenti l’oggetto
dell’appalto n. 50/2011, essi sarebbero destinati unicamente ai pazienti
dell’ambito dell’ospedale pubblico di Galdakao. Di conseguenza, sarebbe molto
probabile che i pazienti cui sono destinati i servizi costituenti l’oggetto
dei due appalti in parola risiedano principalmente in un comune diverso da
quello di Bilbao, cosicché l’argomento relativo al luogo di residenza dei
pazienti non sarebbe fondato.  
  
---|---  
  
22

|

Conseguentemente, il giudice del rinvio giunge alla conclusione che la
condizione in discussione nel procedimento principale non può essere
considerata compatibile con l’articolo 23, paragrafo 2, della direttiva
2004/18.  
  
---|---  
  
23

|

Alla luce delle considerazioni che precedono lo Juzgado de lo Contencioso-
Administrativo n. 6 di Bilbao (tribunale amministrativo n. 6 di Bilbao) ha
deciso di sospendere il procedimento e di sottoporre alla Corte la seguente
questione pregiudiziale:

«Se risulti compatibile con il diritto dell’Unione il requisito, inserito nei
contratti amministrativi di gestione di servizi pubblici di assistenza
sanitaria, che le prestazioni sanitarie oggetto di tali appalti pubblici
debbano essere eseguite unicamente in un comune specifico, che può non
coincidere con il comune di residenza del paziente».  
  
---|---  
  
Sulla questione pregiudiziale

24

|

In primo luogo è d’uopo rilevare che, come risulta dal fascicolo a
disposizione della Corte, i due appalti nn. 21/2011 e 50/2011 costituiscono
appalti pubblici di servizi, ai sensi dell’articolo 1, paragrafo 2, lettere a)
e d), della direttiva 2004/18, i cui importi sono superiori alla soglia
prevista all’articolo 7 di quest’ultima, e non concessioni di servizi, ai
sensi dell’articolo 1, paragrafo 4, della direttiva in parola, in quanto la
retribuzione dell’aggiudicatario è interamente garantita dall’amministrazione
aggiudicatrice, sulla quale grava del pari il rischio economico.  
  
---|---  
  
25

|

Si deve parimenti osservare che, come risulta dai punti 7 e 8 della presente
sentenza, detti appalti, concernenti servizi sanitari, sono soggetti soltanto
alle disposizioni degli articoli 23 e 35, paragrafo 4, della direttiva
2004/18.  
  
---|---  
  
26

|

In secondo luogo, è importante porre rilievo, da un lato, che l’articolo 23,
paragrafo 2, della direttiva 2004/18, disposizione cui sono soggetti i
menzionati appalti e che costituisce un’espressione del principio di parità di
trattamento, enuncia che le specifiche tecniche devono consentire pari accesso
agli offerenti.  
  
---|---  
  
27

|

D’altro lato, come risulta dal punto 15 della presente sentenza, i capitolati
d’oneri contenenti le specifiche tecniche dei due appalti in discussione nel
procedimento principale fanno riferimento alla necessità di garantire la
prossimità e l’accessibilità della struttura ospedaliera privata considerata
che sia scelta, nell’interesse dei pazienti, dei loro familiari e del
personale medico che deve spostarsi verso detta struttura, criteri che sono
inerenti alla natura dei servizi richiesti.  
  
---|---  
  
28

|

Orbene, il requisito secondo cui siffatta struttura deve imperativamente
essere ubicata in un dato comune destinato ad essere il luogo di fornitura
esclusivo dei servizi sanitari di cui trattasi, previsto nelle clausole
amministrative speciali e nelle specifiche tecniche degli appalti nn. 21/2011
e 50/2011, costituisce, in considerazione della situazione geografica in
discussione nel procedimento principale, un vincolo di esecuzione territoriale
che non è idoneo a consentire di raggiungere l’obiettivo esposto al punto
precedente della presente sentenza, vale a dire quello di garantire la
prossimità e l’accessibilità della struttura ospedaliera privata considerata,
nell’interesse dei pazienti, dei loro familiari e del personale medico che
deve spostarsi verso tale struttura, garantendo al contempo un accesso a detti
appalti che sia pari e non discriminatorio per tutti gli offerenti.  
  
---|---  
  
29

|

Nelle circostanze relative alla situazione geografica in discussione nel
procedimento principale un requisito di ubicazione geografica, come quello
formulato nelle clausole amministrative speciali e nelle specifiche tecniche
degli appalti nn. 21/2011 e 50/2011, ha l’effetto di escludere automaticamente
gli offerenti che non possono fornire i servizi di cui trattasi in una
struttura situata in un dato comune, nonostante il fatto che soddisfino
eventualmente le altre condizioni stabilite nei capitolati d’oneri e le
specifiche tecniche degli appalti considerati.  
  
---|---  
  
30

|

Il giudice del rinvio osserva che così avviene nel caso della ricorrente nel
procedimento principale, la cui struttura soddisfa tutte le condizioni
richieste, compresa quella riguardante la prossimità e l’accessibilità, tranne
il requisito di ubicazione nel territorio del Comune di Bilbao giacché tale
struttura si trova in un comune limitrofo a quest’ultimo.  
  
---|---  
  
31

|

È parimenti importante porre in rilievo, in proposito, che, come rilevato dal
giudice del rinvio, numerosi pazienti i quali dovrebbero beneficiare di
servizi che sarebbero prestati all’interno della struttura ospedaliera privata
dell’aggiudicatario hanno la rispettiva residenza al di fuori del comune sul
cui territorio deve essere ubicata siffatta struttura in conformità della
clausola di ubicazione considerata.  
  
---|---  
  
32

|

Di conseguenza, il requisito in parola non garantisce un accesso che sia pari
e non discriminatorio per tutti gli offerenti dei due appalti in discussione
nel procedimento principale, che potrebbero garantire la prossimità e
l’accessibilità della struttura ospedaliera privata considerata, nella misura
in cui esso rende accessibili gli appalti in parola unicamente agli offerenti
che possono fornire i servizi di cui trattasi in una struttura ubicata nel
comune indicato nei corrispondenti bandi di gara. Di conseguenza esso è
contrario all’articolo 23, paragrafo 2, della direttiva 2004/18.  
  
---|---  
  
33

|

Alla luce delle sue esposte considerazioni, è d’uopo rispondere alla questione
posta dichiarando che l’articolo 23, paragrafo 2, della direttiva 2004/18,
osta ad un requisito come quello in discussione nel procedimento principale,
formulato in quanto specifica tecnica in bandi di gara per appalti pubblici
relativi alla fornitura di servizi sanitari, in base al quale le prestazioni
sanitarie oggetto degli appalti devono essere fornite da strutture ospedaliere
private ubicate esclusivamente in un dato comune, che può non coincidere con
il comune di residenza dei pazienti interessati da siffatte prestazioni,
poiché il requisito di cui trattasi comporta un’esclusione automatica degli
offerenti che non possono fornire detti servizi in una struttura siffatta
ubicata in tale comune, ma che soddisfano tutte le altre condizioni dei
menzionati bandi di gara.  
  
---|---  
  
Sulle spese

34

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

L’articolo 23, paragrafo 2, della direttiva 2004/18/CE del Parlamento europeo
e del Consiglio, del 31 marzo 2004, relativa al coordinamento delle procedure
di aggiudicazione degli appalti pubblici di lavori, di forniture e di servizi,
osta ad un requisito come quello in discussione nel procedimento principale,
formulato in quanto specifica tecnica in bandi di gara per appalti pubblici
relativi alla fornitura di servizi sanitari, in base al quale le prestazioni
sanitarie oggetto degli appalti devono essere fornite da strutture ospedaliere
private ubicate esclusivamente in un dato comune, che può non coincidere con
il comune di residenza dei pazienti interessati da siffatte prestazioni,
poiché il requisito di cui trattasi comporta un’esclusione automatica degli
offerenti che non possono fornire detti servizi in una struttura siffatta
ubicata in tale comune, ma che soddisfano tutte le altre condizioni dei
menzionati bandi di gara.  
  
---|---  
|

Firme  
  
---|---  
  
* * *

( *1 ) Lingua processuale: lo spagnolo.

  *[""]: Double quotes
  *[*]: Asterisk
  *[?]: Question mark

