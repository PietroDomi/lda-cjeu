

SENTENZA DELLA CORTE (Quarta Sezione)

1o ottobre 2015 ( * )

«Rinvio pregiudiziale — Spazio di libertà, sicurezza e giustizia — Direttiva
2008/115/CE — Rimpatrio dei cittadini di paesi terzi il cui soggiorno è
irregolare — Decisione di rimpatrio corredata di un divieto d’ingresso per un
periodo di tre anni — Violazione del divieto di ingresso — Cittadino di un
paese terzo allontanato in precedenza — Pena detentiva in caso di reingresso
illecito nel territorio nazionale — Compatibilità»

Nella causa C‑290/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Tribunale di Firenze (Italia), con
decisione del 22 maggio 2014, pervenuta in cancelleria il 12 giugno 2014, nel
procedimento penale a carico di

Skerdjan Celaj,

LA CORTE (Quarta Sezione),

composta da L. Bay Larsen (relatore), presidente di sezione, K. Jürimäe, J.
Malenovský, M. Safjan e A. Prechal, giudici,

avvocato generale: M. Szpunar

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per il governo italiano, da G. Palmieri, in qualità di agente, assistita da L.
D’Ascia, avvocato dello Stato;  
  
---|---  
  
—

|

per il governo ceco, da M. Smolek e J. Vláčil, in qualità di agenti;  
  
---|---  
  
—

|

per il governo tedesco, da T. Henze, in qualità di agente;  
  
---|---  
  
—

|

per il governo ellenico, da M. Michelogiannaki, in qualità di agente;  
  
---|---  
  
—

|

per il governo norvegese, da E. Widsteen e K. Moen, in qualità di agenti;  
  
---|---  
  
—

|

per il governo svizzero, da E. Bichet, in qualità di agente;  
  
---|---  
  
—

|

per la Commissione europea, da M. Condou-Durande e A. Aresu, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 28
aprile 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione della
direttiva 2008/115/CE del Parlamento europeo e del Consiglio, del 16 dicembre
2008, recante norme e procedure comuni applicabili negli Stati membri al
rimpatrio di cittadini di paesi terzi il cui soggiorno è irregolare (GU L 348,
pag. 98).  
  
---|---  
  
2

|

Tale domanda è stata presentata nell’ambito di un procedimento penale a carico
del sig. Celaj, cittadino albanese, a seguito del suo ingresso nel territorio
italiano in violazione di un divieto di ingresso in detto territorio per un
periodo di tre anni.  
  
---|---  
  
Contesto normativo

La Convenzione relativa allo status dei rifugiati

3

|

La Convenzione relativa allo status dei rifugiati, firmata a Ginevra il 28
luglio 1951 [Recueil des traités des Nations unies, vol. 189, pag. 150, n.
2545 (1954)], è entrata in vigore il 22 aprile 1954. Essa è stata completata
dal protocollo relativo allo status dei rifugiati, concluso a New York il 31
gennaio 1967, entrato a sua volta in vigore il 4 ottobre 1967 (in prosieguo:
la «convenzione di Ginevra»).  
  
---|---  
  
4

|

L’articolo 31, paragrafo 1, della convenzione di Ginevra è così formulato:

«Gli Stati contraenti non applicheranno sanzioni penali per ingresso o
soggiorno irregolare a quei rifugiati che, provenienti direttamente dal
territorio in cui la loro vita o la loro libertà era minacciata nel senso
previsto dall’articolo 1, entrano o si trovano sul loro territorio senza
autorizzazione, purché si presentino senza indugio alle autorità ed espongano
ragioni ritenute valide per il loro ingresso o il loro soggiorno irregolare».  
  
---|---  
  
La direttiva 2008/115

5

|

I considerando 1, 4, 14 e 23 della direttiva 2008/115 così recitano:

|

«(1)

|

Il Consiglio europeo di Tampere del 15 e 16 ottobre 1999 ha istituito un
approccio coerente in materia di migrazione e asilo, finalizzato alla
creazione di un regime comune in materia di asilo e di una politica per
l’immigrazione legale nonché alla lotta contro l’immigrazione clandestina.  
  
---|---  
  
(...)

(4)

|

Occorrono norme chiare, trasparenti ed eque per definire una politica di
rimpatrio efficace quale elemento necessario di una politica d’immigrazione
correttamente gestita.  
  
---|---  
  
(...)

(14)

|

Occorre conferire una dimensione europea agli effetti delle misure nazionali
di rimpatrio istituendo un divieto d’ingresso che proibisca l’ingresso e il
soggiorno nel territorio di tutti gli Stati membri. (...)  
  
---|---  
  
(...)

(23)

|

L’applicazione della presente direttiva non pregiudica gli obblighi derivanti
dalla convenzione di Ginevra (...)».  
  
---|---  
  
6

|

L’articolo 1 di tale direttiva, rubricato «Oggetto», così prevede:

«La presente direttiva stabilisce norme e procedure comuni da applicarsi negli
Stati membri al rimpatrio di cittadini di paesi terzi il cui soggiorno è
irregolare, nel rispetto dei diritti fondamentali in quanto principi generali
del diritto comunitario e del diritto internazionale, compresi gli obblighi in
materia di protezione dei rifugiati e di diritti dell’uomo».  
  
---|---  
  
7

|

Ai sensi del successivo articolo 8, intitolato «Allontanamento»:

«1. Gli Stati membri adottano tutte le misure necessarie per eseguire la
decisione di rimpatrio qualora non sia stato concesso un periodo per la
partenza volontaria a norma dell’articolo 7, paragrafo 4, o per mancato
adempimento dell’obbligo di rimpatrio entro il periodo per la partenza
volontaria concesso a norma dell’articolo 7.

2\. Qualora uno Stato membro abbia concesso un periodo per la partenza
volontaria a norma dell’articolo 7, la decisione di rimpatrio può essere
eseguita unicamente alla scadenza di tale periodo, a meno che nel periodo in
questione non sorga uno dei rischi di cui all’articolo 7, paragrafo 4.

3\. Gli Stati membri possono adottare una decisione o un atto amministrativo o
giudiziario distinto che ordini l’allontanamento.

4\. Ove gli Stati membri ricorrano – in ultima istanza – a misure coercitive
per allontanare un cittadino di un paese terzo che oppone resistenza, tali
misure sono proporzionate e non ecced[o]no un uso ragionevole della forza. Le
misure coercitive sono attuate conformemente a quanto previsto dalla
legislazione nazionale in osservanza dei diritti fondamentali e nel debito
rispetto della dignità e dell’integrità fisica del cittadino di un paese terzo
interessato.

5\. Nell’effettuare l’allontanamento per via aerea gli Stati membri tengono
conto degli orientamenti comuni sulle disposizioni di sicurezza applicabili
all’allontanamento congiunto per via aerea allegati alla decisione
2004/573/CE.

6\. Gli Stati membri prevedono un sistema di monitoraggio efficace dei
rimpatri forzati».  
  
---|---  
  
8

|

L’articolo 11 della stessa direttiva è formulato nei seguenti termini:

«1. Le decisioni di rimpatrio sono corredate di un divieto d’ingresso:

|

a)

|

qualora non sia stato concesso un periodo per la partenza volontaria, oppure  
  
---|---  
  
b)

|

qualora non sia stato ottemperato all’obbligo di rimpatrio.  
  
---|---  
  
In altri casi le decisioni di rimpatrio possono essere corredate di un divieto
d’ingresso.

(...)».  
  
Il diritto italiano

9

|

L’articolo 13, comma 13, del decreto legislativo 25 luglio 1998, n. 286, Testo
unico delle disposizioni concernenti la disciplina dell’immigrazione e norme
sulla condizione dello straniero (supplemento ordinario alla GURI del 18
agosto 1998, n. 191; in prosieguo: il «decreto legislativo n. 286/1998»), è
così formulato:

«Lo straniero destinatario di un provvedimento di espulsione non può rientrare
nel territorio dello Stato senza una speciale autorizzazione del Ministro
dell’interno. In caso di trasgressione lo straniero è punito con la reclusione
da uno a quattro anni ed è nuovamente espulso con accompagnamento immediato
alla frontiera. (...)».  
  
---|---  
  
10

|

L’articolo 13, comma 13ter, del decreto legislativo n. 286/1998 così dispone:

«Per i reati previsti dai commi 13 e 13-bis è obbligatorio l’arresto
dell’autore del fatto anche fuori dei casi di flagranza e si procede con rito
direttissimo».  
  
---|---  
  
Procedimento principale e questione pregiudiziale

11

|

Il sig. Celaj è stato arrestato il 26 agosto 2011 nel territorio italiano
dalle forze dell’ordine di Pontassieve (Italia) per tentativo di furto con
strappo. Per tale reato è stato condannato ad una pena detentiva e al
pagamento di una multa con sentenza passata in giudicato il 15 marzo 2012,
fruendo comunque di una sospensione.  
  
---|---  
  
12

|

Il 17 aprile 2012, il sig. Celaj è stato oggetto di un decreto di espulsione
del Prefetto di Firenze (Italia) e di un ordine di allontanamento del Questore
di Firenze, corredati di un divieto di reingresso per un periodo di tre anni.  
  
---|---  
  
13

|

Nel suo provvedimento il Prefetto di Firenze ha precisato che si doveva
escludere la possibilità di accordare al sig. Celaj un termine per la partenza
volontaria, non avendo l’interessato fatto domanda in tal senso e per
l’esistenza di un rischio di fuga. Tuttavia, per ragioni tecniche,
l’accompagnamento coattivo alla frontiera non è avvenuto. Le autorità italiane
competenti hanno pertanto ordinato all’interessato di lasciare immediatamente
il territorio nazionale, con l’avvertimento che, in caso di inottemperanza,
gli sarebbero state applicate le sanzioni previste dalla legge. Nondimeno,
l’interessato ha continuato a soggiornare nel territorio italiano ove la sua
presenza è stata accertata dalle autorità italiane il 27 luglio, il 1o agosto
e il 30 agosto 2012.  
  
---|---  
  
14

|

Il 4 settembre 2012 il sig. Celaj si è presentato spontaneamente all’Ufficio
di polizia di frontiera di Brindisi (Italia) e ha lasciato il territorio
italiano.  
  
---|---  
  
15

|

Successivamente, il sig. Celaj è rientrato nel territorio italiano e il 14
febbraio 2014 è stato identificato presso la stazione ferroviaria di San Piero
a Sieve (Italia) dalle forze dell’ordine. Queste ultime hanno proceduto al suo
arresto per violazione dell’articolo 13, comma 13, del decreto legislativo n.
286/1998.  
  
---|---  
  
16

|

Il pubblico ministero ha quindi avviato, dinanzi al Tribunale di Firenze, un
procedimento penale nei confronti del sig. Celaj, chiedendone la condanna alla
pena di otto mesi di reclusione a norma dell’articolo 13, del decreto
legislativo n. 286/1998.  
  
---|---  
  
17

|

Il difensore dell’interessato ha chiesto l’assoluzione sostenendo che la
direttiva 2008/115 si oppone a tale normativa nazionale e dunque i fatti non
costituiscono più reato.  
  
---|---  
  
18

|

In tale contesto, il Tribunale di Firenze ha deciso di sospendere il
procedimento e di sottoporre alla Corte la seguente questione pregiudiziale:

«Se le disposizioni della direttiva 2008/115 ostino all’esistenza di norme
nazionali degli Stati membri che prevedano la pena della reclusione sino a
quattro anni per un cittadino di un paese terzo che, dopo essere stato
rimpatriato non a titolo di sanzione penale né in conseguenza di una sanzione
penale, abbia fatto nuovamente ingresso nel territorio dello Stato in
violazione di un legittimo divieto di reingresso, senza che tale cittadino sia
stato previamente sottoposto alle misure coercitive previste dall’articolo 8
della direttiva 2008/115 ai fini del suo pronto ed efficace allontanamento».  
  
---|---  
  
Sulla questione pregiudiziale

19

|

Con la sua questione pregiudiziale il giudice del rinvio chiede, in sostanza,
se la direttiva 2008/115 debba essere interpretata nel senso che essa osta ad
una normativa di uno Stato membro che prevede l’irrogazione di una pena
detentiva al cittadino di un paese terzo, il cui soggiorno è irregolare, che,
dopo essere ritornato nel proprio paese d’origine nel quadro di una procedura
di rimpatrio anteriore, rientri irregolarmente nel territorio del suddetto
Stato trasgredendo un divieto di ingresso.  
  
---|---  
  
20

|

Si deve anzitutto ricordare che la direttiva 2008/115 disciplina unicamente il
rimpatrio di cittadini di paesi terzi il cui soggiorno sia irregolare e,
pertanto, non si prefigge l’obiettivo di armonizzare integralmente le norme
degli Stati membri sul soggiorno degli stranieri. Tale direttiva, quindi, non
vieta, in linea di principio, che il diritto di uno Stato membro qualifichi
come reato il reingresso illegale di un cittadino di un paese terzo in
violazione di un divieto di ingresso e preveda sanzioni penali per scoraggiare
e reprimere la commissione di siffatta infrazione (v., per analogia, sentenze
Achughbabian, C‑329/11, EU:C:2011:807, punto 28, e Sagor, C‑430/11,
EU:C:2012:777, punto 31).  
  
---|---  
  
21

|

Secondo costante giurisprudenza, uno Stato membro non può applicare una
disciplina penale idonea a compromettere il conseguimento delle finalità
perseguite dalla suddetta direttiva, privando così quest’ultima del suo
effetto utile (sentenza Sagor, C‑430/11, EU:C:2012:777, punto 32 e
giurisprudenza citata).  
  
---|---  
  
22

|

A tal proposito, si deve rilevare che la direttiva 2008/115 è stata adottata
sul fondamento dell’articolo 63, primo comma, punto 3, lettera b), CE,
divenuto articolo 79, paragrafo 2, lettera c), TFUE, il quale prevede
l’adozione di misure nel settore dell’immigrazione clandestina e del soggiorno
irregolare.  
  
---|---  
  
23

|

Come risulta dai considerando 1 e 4 della direttiva 2008/115, letti alla luce
dell’articolo 79 TFUE, l’attuazione di una politica in materia di rimpatri è
parte integrante dello sviluppo, da parte dell’Unione europea, di una politica
comune dell’immigrazione intesa ad assicurare, in particolare, la prevenzione
e il contrasto rafforzato dell’immigrazione illegale.  
  
---|---  
  
24

|

L’articolo 11, paragrafo 1, della direttiva 2008/115 prevede la possibilità e,
in talune ipotesi, l’obbligo per le autorità competenti degli Stati membri di
corredare le decisioni di rimpatrio di un divieto d’ingresso, misura questa
che, ai sensi del considerando 14 della direttiva summenzionata, è diretta a
conferire una dimensione europea agli effetti delle misure nazionali di
rimpatrio.  
  
---|---  
  
25

|

Occorre rilevare che la direttiva 2008/115 deve essere interpretata nel senso
che non osta, in linea di principio, alla facoltà, per gli Stati membri, di
adottare una normativa che sanzioni penalmente il nuovo ingresso illegale di
un cittadino di un paese terzo.  
  
---|---  
  
26

|

È ben vero che, conformemente alla giurisprudenza della Corte, le norme e le
procedure comuni sancite dalla direttiva 2008/115 sarebbero compromesse se lo
Stato membro interessato, dopo aver accertato il soggiorno irregolare del
cittadino di un paese terzo, anteponesse all’esecuzione della decisione di
rimpatrio, o addirittura alla sua stessa adozione, un procedimento penale
idoneo a condurre alla reclusione nel corso della procedura di rimpatrio, in
quanto tale modo di procedere rischierebbe di ritardare l’allontanamento (v.,
in questo senso, sentenze El Dridi, C‑61/11 PPU, EU:C:2011:268, punto 59,
Achughbabian, C‑329/11, EU:C:2011:807, punti da 37 a 39 e 45, nonché Sagor,
C‑430/11, EU:C:2012:777, punto 33).  
  
---|---  
  
27

|

Ciononostante, il procedimento penale dinanzi al giudice del rinvio riguarda
la situazione di un cittadino di un paese terzo, il cui soggiorno è
irregolare, nei confronti del quale, per mettere fine al suo primo soggiorno
irregolare nel territorio di uno Stato membro, sono state applicate le norme e
le procedure comuni previste dalla direttiva 2008/115 e che entra nuovamente
in tale territorio trasgredendo un divieto d’ingresso.  
  
---|---  
  
28

|

Pertanto, le circostanze di cui al procedimento principale si distinguono
nettamente da quelle oggetto delle cause conclusesi con le sentenze El Dridi
(C‑61/11 PPU, EU:C:2011:268) e Achughbabian (C‑329/11, EU:C:2011:807), nelle
quali i detti cittadini di paesi terzi, il cui soggiorno era irregolare, erano
oggetto di un primo procedimento di rimpatrio nello Stato membro interessato.  
  
---|---  
  
29

|

Inoltre, la Corte ha già statuito che direttiva 2008/115 non osta
all’irrogazione di sanzioni penali, ai sensi delle norme nazionali di
procedura penale, a cittadini di paesi terzi cui sia stata applicata la
procedura di rimpatrio prevista da tale direttiva e che soggiornino in modo
irregolare nel territorio di uno Stato membro senza che esista un giustificato
motivo che preclude il rimpatrio (sentenza Achughbabian, C‑329/11,
EU:C:2011:807, punto 48).  
  
---|---  
  
30

|

Si deve dunque considerare, a fortiori, che la direttiva 2008/115 non preclude
la facoltà per gli Stati membri di prevedere sanzioni penali a carico dei
cittadini di paesi terzi, il cui soggiorno sia irregolare, per i quali
l’applicazione della procedura istituita da tale direttiva ha condotto al
rimpatrio e che entrano nuovamente nel territorio di uno Stato membro
trasgredendo un divieto di ingresso.  
  
---|---  
  
31

|

Tuttavia, nella misura in cui la situazione del cittadino di paese terzo
interessato, che ha dato luogo all’allontanamento che ha preceduto il nuovo
ingresso irregolare nel territorio di uno Stato membro, rientrava nell’ambito
di applicazione della direttiva 2008/115, l’irrogazione di una sanzione
penale, come quella controversa nel procedimento principale, è ammissibile
solo a condizione che il divieto di ingresso dettato nei confronti del
suddetto cittadino sia conforme all’articolo 11 di tale direttiva, circostanza
che compete al giudice del rinvio accertare.  
  
---|---  
  
32

|

L’irrogazione di una sanzione penale siffatta è soggetta altresì al pieno
rispetto tanto dei diritti fondamentali, in particolare di quelli garantiti
dalla Convenzione europea per la salvaguardia dei diritti dell’uomo e delle
libertà fondamentali, firmata a Roma il 4 novembre 1950 (v., in questo senso,
sentenza Achughbabian, C‑329/11, EU:C:2011:807, punto 49), quanto,
eventualmente, della Convenzione di Ginevra, e in particolare del suo articolo
31, paragrafo 1.  
  
---|---  
  
33

|

Tenuto conto di tutte le considerazioni che precedono, si deve rispondere alla
questione posta dichiarando che la direttiva 2008/115 deve essere interpretata
nel senso che non osta, in linea di principio, ad una normativa di uno Stato
membro che prevede l’irrogazione di una pena detentiva ad un cittadino di un
paese terzo il cui soggiorno è irregolare il quale, dopo essere ritornato nel
proprio paese d’origine nel quadro di un’anteriore procedura di rimpatrio,
rientri irregolarmente nel territorio del suddetto Stato trasgredendo un
divieto di ingresso.  
  
---|---  
  
Sulle spese

34

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

La direttiva 2008/115/CE del Parlamento europeo e del Consiglio, del 16
dicembre 2008, recante norme e procedure comuni applicabili negli Stati membri
al rimpatrio di cittadini di paesi terzi il cui soggiorno è irregolare, deve
essere interpretata nel senso che non osta, in linea di principio, ad una
normativa di uno Stato membro che prevede l’irrogazione di una pena detentiva
ad un cittadino di un paese terzo il cui soggiorno è irregolare il quale, dopo
essere ritornato nel proprio paese d’origine nel quadro di un’anteriore
procedura di rimpatrio, rientri irregolarmente nel territorio del suddetto
Stato trasgredendo un divieto di ingresso.  
  
---|---  
|

Firme  
  
---|---  
  
* * *

( * ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

