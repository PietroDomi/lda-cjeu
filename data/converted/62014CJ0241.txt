

SENTENZA DELLA CORTE (Terza Sezione)

19 novembre 2015 ( * )

«Rinvio pregiudiziale — Fiscalità — Accordo tra la Comunità europea ed i suoi
Stati membri, da una parte, e la Confederazione svizzera, dall’altra, sulla
libera circolazione delle persone — Relazione tra tale accordo e le
convenzioni bilaterali volte a prevenire la doppia imposizione — Parità di
trattamento — Discriminazione fondata sulla nazionalità — Cittadino di uno
Stato membro dell’Unione europea — Lavoratori frontalieri — Imposta sui
redditi — Ripartizione della competenza tributaria — Collegamento fiscale —
Nazionalità»

Nella causa C‑241/14,

avente ad oggetto una domanda di pronuncia pregiudiziale proposta alla Corte,
ai sensi dell’articolo 267 TFUE, dal Finanzgericht Baden-Württemberg (giudice
tributario del Baden-Württemberg, Germania), con decisione del 19 dicembre
2013, pervenuta in cancelleria il 16 maggio 2014, nel procedimento

Roman Bukovansky

contro

Finanzamt Lörrach,

LA CORTE (Terza Sezione),

composta da M. Ilešič, presidente della Seconda Sezione, facente funzione di
presidente della Terza Sezione, C. Toader e C.G. Fernlund (relatore), giudici,

avvocato generale: P. Mengozzi

cancelliere: K. Malacek, amministratore

vista la fase scritta del procedimento e in seguito all’udienza del 26
febbraio 2015,

considerate le osservazioni presentate:

—

|

per il sig. Bukovansky, da H. Hauswirth, Rechtsanwalt;  
  
---|---  
  
—

|

per il Finanzamt Lörrach, da D. Gress e S. Parodi-Neef, in qualità di agenti;  
  
---|---  
  
—

|

per il governo tedesco, da T. Henze e B. Beutler, in qualità di agenti;  
  
---|---  
  
—

|

per il governo svedese, da A. Falk, C. Meyer-Seitz, U. Persson, N. Otte
Widgren, F. Sjövall, L. Swedenborg e E. Karlsson, in qualità di agenti;  
  
---|---  
  
—

|

per il governo del Regno Unito, da M. Holt, in qualità di agente, assistito da
S. Ford, barrister;  
  
---|---  
  
—

|

per la Commissione europea, da R. Lyal e M. Wasmeier, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 30
aprile 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’accordo
tra la Comunità europea ed i suoi Stati membri, da una parte, e la
Confederazione svizzera, dall’altra, sulla libera circolazione delle persone,
firmato a Lussemburgo il 21 giugno 1999 (GU 2002, L 114, pag. 6; in prosieguo:
l’«accordo sulla libera circolazione delle persone»).  
  
---|---  
  
2

|

Tale domanda è stata presentata nell’ambito di una controversia tra il sig.
Bukovansky, cittadino tedesco, e il Finanzamt Lörrach (ufficio tributario di
Lörrach) in merito alla decisione con la quale quest’ultimo ha assoggettato a
imposta i redditi da lavoro dipendente del sig. Bukovansky in Germania, per il
periodo successivo al trasferimento della residenza dell’interessato dalla
Germania alla Svizzera.  
  
---|---  
  
Contesto normativo

Il diritto dell’Unione

3

|

La Comunità europea ed i suoi Stati membri, da una parte, e la Confederazione
svizzera, dall’altra, hanno firmato il 21 giugno 1999 sette accordi, tra i
quali figura l’accordo sulla libera circolazione delle persone. Con la
decisione 2002/309/CE, Euratom del Consiglio e della Commissione, del 4 aprile
2002 (GU L 114, pag. 1) tali sette accordi sono stati approvati a nome della
Comunità e sono entrati in vigore il 1o giugno 2002.  
  
---|---  
  
4

|

Ai sensi del preambolo dell’accordo sulla libera circolazione delle persone,
le parti contraenti sono «decis[e] ad attuare la libera circolazione delle
persone tra loro basandosi sulle disposizioni applicate nella Comunità
europea».  
  
---|---  
  
5

|

L’accordo sulla libera circolazione delle persone mira, conformemente al suo
articolo 1, lettere a) e d), a conferire, a favore dei cittadini degli Stati
membri dell’Unione europea e della Confederazione svizzera, un diritto di
ingresso, di soggiorno, di accesso a un’attività economica dipendente, di
stabilimento quale lavoratore autonomo e il diritto di rimanere sul territorio
delle parti contraenti, nonché a garantire le stesse condizioni di vita, di
occupazione e di lavoro di cui godono i cittadini nazionali.  
  
---|---  
  
6

|

L’articolo 2 di tale accordo, rubricato «Non discriminazione», prevede quanto
segue:

«In conformità delle disposizioni degli allegati I, II e III del presente
Accordo, i cittadini di una parte contraente che soggiornano legalmente sul
territorio di un’altra parte contraente non sono oggetto, nell’applicazione di
dette disposizioni, di alcuna discriminazione fondata sulla nazionalità».  
  
---|---  
  
7

|

L’articolo 4 di detto accordo, rubricato «Diritto di soggiorno e di accesso a
un’attività economica», così recita:

«Il diritto di soggiorno e di accesso a un’attività economica è garantito (…)
conformemente alle disposizioni dell’allegato I».  
  
---|---  
  
8

|

Secondo l’articolo 15 dell’accordo sulla libera circolazione delle persone,
gli allegati e i protocolli di quest’ultimo ne costituiscono parte integrante.  
  
---|---  
  
9

|

L’articolo 16 del suddetto accordo, rubricato «Riferimento al diritto
comunitario», è formulato come segue:

«1. Per conseguire gli obiettivi definiti dal presente Accordo, le parti
contraenti prendono tutte le misure necessarie affinché nelle loro relazioni
siano applicati diritti e obblighi equivalenti a quelli contenuti negli atti
giuridici della Comunità europea ai quali viene fatto riferimento.

2\. Nella misura in cui l’applicazione del presente Accordo implica nozioni di
diritto comunitario, si terrà conto della giurisprudenza pertinente della
Corte di giustizia delle Comunità europee precedente alla data della sua
firma. La giurisprudenza della Corte successiva alla firma del presente
Accordo verrà comunicata alla Svizzera. Per garantire il corretto
funzionamento dell’Accordo, il Comitato misto determina, su richiesta di una
delle parti contraenti, le implicazioni di tale giurisprudenza».  
  
---|---  
  
10

|

L’articolo 21 dello stesso accordo, rubricato «Relazione con gli accordi
bilaterali in materia di doppia imposizione», prevede, al suo paragrafo 1:

«Le disposizioni del presente Accordo lasciano impregiudicate le disposizioni
degli accordi bilaterali tra la Svizzera e gli Stati membri della Comunità
europea in materia di doppia imposizione. In particolare, le disposizioni del
presente Accordo non devono incidere sulla definizione di lavoratore
frontaliero secondo gli accordi di doppia imposizione».  
  
---|---  
  
11

|

L’articolo 7 dell’allegato I dell’accordo sulla libera circolazione delle
persone, rubricato «Lavoratori dipendenti frontalieri», al suo paragrafo 1
così recita:

«Il lavoratore dipendente frontaliero è un cittadino di una parte contraente
che ha la sua residenza sul territorio di una parte contraente e che esercita
un’attività retribuita sul territorio dell’altra parte contraente e ritorna al
luogo del proprio domicilio di norma ogni giorno, o almeno una volta alla
settimana».  
  
---|---  
  
12

|

L’articolo 9 di detto allegato, rubricato «Parità di trattamento», ai suoi
paragrafi 1 e 2, così dispone:

«1. Il lavoratore dipendente cittadino di una parte contraente non può
ricevere sul territorio dell’altra parte contraente, a motivo della propria
cittadinanza, un trattamento diverso da quello riservato ai lavoratori
dipendenti nazionali per quanto riguarda le condizioni di impiego e di lavoro,
in particolare in materia di retribuzione, licenziamento, reintegrazione
professionale o ricollocamento se disoccupato.

2\. Il lavoratore dipendente e i membri della sua famiglia di cui all’articolo
3 del presente allegato godono degli stessi vantaggi fiscali e sociali dei
lavoratori dipendenti nazionali e dei membri delle loro famiglie».  
  
---|---  
  
Il diritto pattizio

13

|

La convenzione dell’11 agosto 1971 tra la Confederazione svizzera e la
Repubblica federale di Germania (Bundesgesetzblatt 1972 II, pag. 1022), come
modificata dal protocollo di revisione del 12 marzo 2002 (Bundesgesetzblatt
2003 II, pag. 67), è una convenzione bilaterale conclusa per evitare la doppia
imposizione in materia di imposte sul reddito e sul patrimonio (in prosieguo:
la «convenzione Germania-Svizzera»).  
  
---|---  
  
14

|

L’articolo 4 della convenzione Germania-Svizzera prevede quanto segue:

«1. Ai fini della presente convenzione l’espressione “residente di uno Stato
contraente” designa ogni persona che, in virtù della legislazione di detto
Stato, vi è assoggettata illimitatamente alle imposte.

(...)

4\. Trattandosi di una persona fisica residente della Svizzera, ma che non ha
la cittadinanza svizzera e che nella Repubblica federale di Germania è stata
assoggettata illimitatamente almeno per cinque anni complessivamente, la
Repubblica federale di Germania può tassarla nell’anno in cui ha preso fine
per l’ultima volta l’obbligazione fiscale illimitata, e nei cinque anni
successivi, per i redditi provenienti dalla Repubblica federale di Germania e
per gli elementi di sostanza situati nella Repubblica federale di Germania,
nonostante le altre disposizioni della presente convenzione. Non viene
pregiudicata l’imposizione in Svizzera, conformemente alla presente
convenzione, di questi redditi o elementi di sostanza. Tuttavia, la Repubblica
federale di Germania, in applicazione analogica della legislazione germanica
quanto al computo delle imposte straniere, computa l’imposta svizzera riscossa
su questi redditi o elementi di sostanza in conformità della presente
convenzione sulla parte dell’imposta germanica (ad eccezione dell’imposta
sulle imprese) che, in base a questa disposizione, viene riscossa su questi
proventi o elementi di sostanza in più dell’imposta germanica che li
colpirebbe giusta le disposizioni degli articoli da 6 a 22. Le disposizioni di
questo paragrafo non si applicano quando la persona fisica è divenuta
residente della Svizzera per svolgervi un’attività veramente dipendente per
conto di un datore di lavoro al quale, oltre il rapporto di servizio, non è
legata da un interesse economico essenziale, né direttamente né
indirettamente, mediante partecipazione o in altro modo.

5\. Se, ai termini di questo articolo, una persona fisica è considerata
residente di uno Stato contraente soltanto per una parte dell’anno e per
l’altra parte dello stesso anno residente dell’altro Stato contraente
(cambiamento di domicilio), in ciascuno Stato le imposte possono essere
riscosse in base all’obbligazione fiscale illimitata soltanto in funzione del
tempo durante il quale tale persona è considerata residente di questo Stato.

(...)».  
  
---|---  
  
15

|

L’articolo 15 di tale convenzione così recita:

«1. Salve le disposizioni degli articoli da 15a a 19, i salari, gli stipendi e
le altre rimunerazioni analoghe che un residente di uno Stato contraente
riceve in corrispettivo di un’attività dipendente sono imponibili soltanto in
detto Stato, a meno che tale attività non venga svolta nell’altro Stato
contraente. In quest’ultimo caso, le rimunerazioni percepite a detto titolo
sono imponibili in questo altro Stato.

2\. Nonostante le disposizioni del paragrafo 1, le rimunerazioni che un
residente di uno Stato contraente riceve in corrispettivo di un’attività
dipendente svolta nell’altro Stato contraente sono imponibili soltanto nel
primo Stato se:

|

a)

|

il beneficiario soggiorna nell’altro Stato per un periodo o periodi di non più
di 183 giorni, in totale, nel corso dell’anno civile considerato.  
  
---|---  
  
b)

|

le rimunerazioni sono pagate da o a nome di un datore di lavoro che non è
residente dell’altro Stato e  
  
---|---  
  
c)

|

l’onere delle rimunerazioni non è sostenuto da una stabile organizzazione o
sede fissa che il datore di lavoro ha nell’altro Stato.  
  
---|---  
  
(...)

4\. Salve le disposizioni dell’articolo 15a una persona fisica che è residente
di uno Stato contraente ma che svolge un’attività come membro del comitato
direttivo, direttore, gerente o procuratore di una società di capitali
residente dell’altro Stato contraente, può essere imposta in questo altro
Stato per le rimunerazioni che riceve per questa attività, a meno che detta
attività non sia circoscritta in modo da comprendere soltanto compiti che
producono effetti al di fuori di questo altro Stato. Se detto altro Stato
contraente non impone questi redditi, essi possono essere imposti nello Stato
di cui la persona fisica è residente».  
  
16

|

L’articolo 15a della medesima convenzione dispone quanto segue:

«1. Nonostante le disposizioni dell’articolo 15, i salari, gli stipendi e le
altre rimunerazioni analoghe che un frontaliero riceve in corrispettivo di
un’attività dipendente sono imponibili nello Stato contraente di cui è
residente. A titolo di compensazione, lo Stato contraente nel quale è svolta
l’attività può trattenere un’imposta su dette rimunerazioni. Tale imposta non
può superare il 4,5 per cento dell’ammontare lordo delle rimunerazioni se la
residenza è provata da un’attestazione ufficiale della competente autorità
fiscale dello Stato contraente di cui il contribuente è residente. Sono salve
le disposizioni dell’articolo 4 paragrafo 4.

2\. È considerato frontaliero ai sensi del paragrafo 1 ogni persona residente
di uno Stato contraente il cui luogo di lavoro è situato nell’altro Stato
contraente, dal quale rientra regolarmente al proprio domicilio. Se, dopo il
lavoro, detta persona non rientra regolarmente al suo domicilio, essa perde la
qualità di frontaliero unicamente se, in caso di occupazione durante l’intero
anno civile, a causa della sua attività non rientra al proprio domicilio per
oltre 60 giorni lavorativi.

3\. Nonostante le disposizioni dell’articolo 24, lo Stato contraente di cui il
frontaliero è residente tiene conto dell’imposta trattenuta giusta il terzo
periodo del paragrafo 1 nel modo seguente:

|

a)

|

nella Repubblica federale di Germania l’imposta è computata nell’imposta
tedesca sul reddito conformemente alle disposizioni del § 36 della legge
concernente l’imposta sul reddito (“Einkommensteuergesetz”), malgrado le
disposizioni del § 34c della stessa legge. L’imposta è parimenti presa in
considerazione per la determinazione degli acconti dell’imposta sul reddito;  
  
---|---  
  
(...)».  
  
Il diritto tedesco

17

|

Ai sensi dell’articolo 1, paragrafo 1, della legge relativa all’imposta sui
redditi (Einkommensteuergesetz; in prosieguo: l’«EStG»), nella sua versione
modificata del 20 dicembre 2007 (Bundesgesetzblatt 2007 I, pag. 3150), le
persone fisiche che hanno il loro domicilio o la loro residenza abituale sul
territorio nazionale sono ivi soggette ad imposta per la totalità dei loro
redditi.  
  
---|---  
  
18

|

L’articolo 1, paragrafo 4, dell’EStG così prevede:

«Le persone fisiche che non hanno né il domicilio né la residenza abituale in
Germania, fatti salvi i paragrafi 2 e 3, e l’articolo 1a, sono assoggettate
parzialmente all’imposta sul reddito qualora percepiscano redditi nazionali ai
sensi dell’articolo 49».  
  
---|---  
  
19

|

L’articolo 49 dell’EStG, relativo ai redditi parzialmente imponibili, così
prevede:

«1. Costituiscono redditi nazionali ai fini dell’assoggettamento parziale
all’imposta sul reddito (articolo 1, paragrafo 4):

(...)

|

4.

|

i redditi da lavoro dipendente (articolo 19)

|

a)

|

svolto in Germania ovvero i cui redditi siano stati percepiti in Germania,  
  
---|---  
  
(...)

c)

|

percepiti come remunerazione di un’attività di amministratore, di procuratore
o di membro del consiglio di amministrazione di una società la cui
amministrazione ha sede in Germania,  
  
---|---  
  
(...)».  
  
Procedimento principale e questione pregiudiziale

20

|

Il sig. Bukovansky, che possiede le cittadinanze tedesca e ceca, ha vissuto
dal 1969 e fino al mese di luglio 2008 in Germania. Dal mese di gennaio 1999
al mese di febbraio 2006 ha lavorato in Svizzera per diverse società del
gruppo Novartis. All’epoca, era assoggettato all’imposta sul reddito nello
Stato di residenza, ossia nella Repubblica federale di Germania.  
  
---|---  
  
21

|

Nel mese di marzo 2006 il sig. Bukovansky è stato trasferito dal suo datore di
lavoro svizzero, nell’ambito di un accordo di trasferimento, presso una
società controllata di tale gruppo, la Novartis Pharma Productions GmbH (in
prosieguo: la «W‑GmbH»), con sede in Germania. Inizialmente, l’attività
dipendente esercitata dal sig. Bukovansky in Germania doveva avere una durata
di due anni, ma essa è stata progressivamente prorogata, fino alla fine del
2012.  
  
---|---  
  
22

|

Il 1o agosto 2008 il sig. Bukovansky, pur continuando a lavorare per la W‑GmbH
in Germania, ha trasferito il proprio domicilio in Svizzera. Nella sua
dichiarazione dei redditi per il 2008, l’interessato ha ritenuto, per il
periodo durante il quale era stato domiciliato in Svizzera, ossia dal mese
d’agosto al mese di dicembre 2008, di dover essere assoggettato a imposta in
Svizzera per i suoi redditi di lavoratore dipendente derivanti dalla W‑GmbH,
in forza dell’articolo 15a, paragrafo 1, della convenzione Germania-Svizzera,
in quanto lavoratore transfrontaliero «all’inverso».  
  
---|---  
  
23

|

L’ufficio tributario di Lörrach ha tuttavia ritenuto che i redditi di cui
trattasi dovessero essere assoggettati a imposta in Germania per tutto
l’esercizio fiscale del 2008. Tale ufficio ha ritenuto che, per il periodo che
va dal mese d’agosto al mese di dicembre 2008, il sig. Bukovansky fosse
assoggettato all’imposta sul reddito in Germania in forza degli articoli 1,
paragrafo 4, e 49, paragrafo 1 dell’EStG e che, inoltre, i redditi da lavoro
dipendente corrisposti dalla W‑GmbH all’interessato, conformemente
all’articolo 4, paragrafo 4, della convenzione Germania-Svizzera, dovessero
essere assoggettati a imposta in Germania.  
  
---|---  
  
24

|

In seguito ad un reclamo del sig. Bukovansky, l’ufficio tributario di Lörrach,
da un lato, ha confermato l’avviso di accertamento d’imposta determinato ai
fini dell’imposizione dei redditi considerati e, dall’altro, ha preso in
considerazione gli importi dell’imposta pagati dal sig. Bukovansky
all’amministrazione tributaria svizzera a titolo d’imposta sul reddito a
partire dal mese d’agosto 2008.  
  
---|---  
  
25

|

Nell’ambito del suo ricorso dinanzi al Finanzgericht Baden-Württemberg
(giudice tributario del Baden-Württemberg), il sig. Bukovansky ha ripreso la
sua argomentazione, vertente sul fatto che la retribuzione percepita a motivo
della sua attività esercitata per la W‑GmbH nel periodo tra il mese d’agosto e
il mese di dicembre 2008 doveva essere esentata da imposta in Germania e
soggetta a imposta unicamente in Svizzera. L’ufficio tributario di Lörrach ha
concluso per il rigetto di tale ricorso.  
  
---|---  
  
26

|

Il giudice del rinvio rileva che, conformemente all’articolo 15a, paragrafo 1,
della convenzione Germania-Svizzera, la Confederazione svizzera deve essere
considerata, a partire dal mese d’agosto 2008, lo Stato di residenza del sig.
Bukovansky, Stato che ha il diritto di assoggettare ad imposta i redditi da
lavoro dipendente dell’interessato a partire da tale mese.  
  
---|---  
  
27

|

Ciò nondimeno, dal momento che, il sig. Bukovansky non possiede la
cittadinanza svizzera, è stato assoggettato a imposta in Germania
illimitatamente per almeno cinque anni complessivamente e ha mantenuto il suo
luogo di lavoro dipendente in Germania, dopo il suo trasferimento in Svizzera,
l’articolo 4, paragrafo 4, di tale convenzione prevedrebbe anche che,
nonostante le altre disposizioni della stessa, la Repubblica federale di
Germania possa assoggettare l’interessato a imposta nell’anno in cui ha preso
fine per l’ultima volta l’obbligazione fiscale illimitata, e nei cinque anni
successivi, per i redditi provenienti dalla Germania e per gli elementi
patrimoniali situati in tale Stato membro, computando, tuttavia, l’imposta
svizzera riscossa sui redditi di cui trattasi sulla parte considerata
dell’imposta tedesca. Per tale periodo, l’onere fiscale sopportato dal sig.
Bukovansky si situerebbe al livello dell’imposta determinata sui redditi
tedeschi.  
  
---|---  
  
28

|

Tale giudice ritiene tuttavia che l’imposizione prevista all’articolo 4,
paragrafo 4, della convenzione Germania-Svizzera, gravante sulle persone che
non possiedono la cittadinanza svizzera, costituisca un trattamento meno
favorevole di quello riservato a un cittadino svizzero. Infatti, il diritto di
assoggettare a imposta i redditi da lavoro dipendente di un cittadino svizzero
residente in Germania, che abbia cessato di avere la residenza in tale Stato
pur mantenendovi il suo luogo di lavoro dipendente, spetterebbe unicamente
alla Svizzera. Si pone, di conseguenza, la questione se tale differenza di
trattamento sia compatibile con il principio della parità di trattamento,
previsto all’articolo 9, dell’allegato I dell’accordo sulla libera
circolazione delle persone, e con il divieto di discriminazioni fondate sulla
nazionalità, di cui all’articolo 2 di tale accordo.  
  
---|---  
  
29

|

Secondo il giudice del rinvio, l’articolo 21, paragrafo 1, dell’accordo sulla
libera circolazione delle persone non osta alla disapplicazione delle
disposizioni della convenzione Germania-Svizzera relative all’imposizione
contenute all’articolo 4, paragrafo 4, di tale convenzione, in combinato
disposto con l’articolo 15a, paragrafo 1, quarta frase, della stessa. Invero,
le disposizioni dell’accordo sulla libera circolazione delle persone
lascerebbero, in linea di principio, impregiudicate le disposizioni di detta
convenzione. Tuttavia, le disposizioni delle convenzioni volte a prevenire la
doppia imposizione non potrebbero essere in contrasto con divieti sanciti dal
diritto dell’Unione in materia di discriminazioni. L’applicazione di tali
convenzioni dovrebbe farsi nel rispetto degli obblighi derivanti dalle libertà
fondamentali contemplate in tale accordo.  
  
---|---  
  
30

|

È in tali circostanze che il Finanzgericht Baden-Württemberg (giudice
tributario del Baden-Württemberg) ha deciso di sospendere la decisione e di
sottoporre alla Corte la seguente questione pregiudiziale:  
  
---|---  
  
Sulla questione pregiudiziale

31

|

Con la sua questione, il giudice del rinvio chiede, in sostanza, se i principi
di non discriminazione e della parità di trattamento, enunciati agli articoli
2 dell’accordo sulla libera circolazione delle persone e 9 del suo allegato I,
debbano essere interpretati nel senso che ostano a una convenzione bilaterale
volta a prevenire la doppia imposizione, come la convenzione Germania-
Svizzera, in forza della quale il diritto di assoggettare a imposta i redditi
da lavoro dipendente di un contribuente tedesco che non possiede la
cittadinanza svizzera, benché quest’ultimo abbia trasferito la sua residenza
dalla Germania alla Svizzera pur mantenendo il suo luogo di lavoro dipendente
nel primo di tali Stati, spetti allo Stato della fonte di tali redditi, ossia
alla Repubblica federale di Germania, mentre il diritto di assoggettare a
imposta i redditi da lavoro dipendente di un cittadino svizzero, in una
situazione analoga, spetta al nuovo Stato di residenza, nel caso di specie
alla Confederazione svizzera.  
  
---|---  
  
32

|

Per quanto riguarda le circostanze del procedimento principale e le
disposizioni dell’accordo sulla libera circolazione delle persone applicabili,
si deve constatare che, in base al suo tenore letterale, l’articolo 7,
paragrafo 1, dell’allegato I di tale accordo è applicabile alla situazione del
sig. Bukovansky. Quest’ultimo è, infatti, cittadino «di una parte contraente»,
ossia la Repubblica federale di Germania, risiede sul territorio «di una parte
contraente», nella fattispecie la Confederazione svizzera, ed esercita
un’attività dipendente sul territorio «dell’altra parte contraente», ossia la
Repubblica federale di Germania.  
  
---|---  
  
33

|

La suddetta disposizione stabilisce una distinzione tra il luogo di residenza,
localizzato sul territorio di una parte contraente, ed il luogo di esercizio
di un’attività di lavoro dipendente che deve trovarsi sul territorio
dell’altra parte contraente, indipendentemente dalla cittadinanza
dell’interessato (v., in tal senso, sentenza Ettwein, C‑425/11, EU:C:2013:121,
punto 35). In forza di tale disposizione, il sig. Bukovansky deve essere
qualificato «lavoratore dipendente frontaliero» ai fini dell’applicazione
dell’accordo sulla libera circolazione delle persone, essendo inoltre pacifico
che esso effettua di norma un tragitto andata e ritorno giornaliero o almeno
una volta alla settimana tra il luogo di residenza e quello della sua attività
dipendente.  
  
---|---  
  
34

|

Per quanto riguarda le convenzioni bilaterali volte a prevenire la doppia
imposizione concluse tra la Confederazione svizzera e gli Stati membri
dell’Unione, si deve rilevare che, ai sensi dell’articolo 21, paragrafo 1,
dell’accordo sulla libera circolazione delle persone, le disposizioni dello
stesso lasciano impregiudicate le disposizioni di dette convenzioni.  
  
---|---  
  
35

|

Occorre tuttavia verificare se tale disposizione di detto accordo consenta
agli Stati contraenti di derogare al complesso delle sue disposizioni.  
  
---|---  
  
36

|

A tale riguardo, si deve rilevare che l’articolo 9 dell’allegato I
dell’accordo sulla libera circolazione delle persone, rubricato «Parità di
trattamento», sancisce, al suo paragrafo 2, una norma specifica, volta a far
godere il lavoratore dipendente e i membri della sua famiglia degli stessi
vantaggi fiscali e sociali dei lavoratori dipendenti nazionali e dei membri
delle loro famiglie. In tale contesto, si deve ricordare che la Corte ha
dichiarato che, in materia di vantaggi fiscali, il principio della parità di
trattamento, previsto in tale disposizione, può essere invocato anche da un
lavoratore cittadino di una parte contraente, che abbia esercitato il suo
diritto alla libera circolazione nei confronti del suo Stato d’origine (v., in
tal senso, sentenza Ettwein, C‑425/11, EU:C:2013:121, punto 33 e
giurisprudenza ivi citata, nonché punti 42 e 43).  
  
---|---  
  
37

|

Investita di domande di pronuncia pregiudiziale sulla questione se le
convenzioni volte a prevenire la doppia imposizione concluse tra gli Stati
membri dell’Unione debbano essere compatibili con il principio della parità di
trattamento e, in generale, con le libertà di circolazione garantite dal
diritto primario dell’Unione, la Corte ha dichiarato che nell’ambito di
convenzioni bilaterali dirette ad evitare le doppie imposizioni, gli Stati
membri sono liberi di stabilire i fattori di collegamento per la ripartizione
della competenza tributaria, ma sono tenuti, nell’esercizio del potere
impositivo così ripartito, a rispettare tale principio e dette libertà (v.
sentenze Gilly, C‑336/96, EU:C:1998:221, punto 30; Renneberg, C‑527/06,
EU:C:2008:566, punti da 48 a 51, nonché Imfeld e Garcet, C‑303/12,
EU:C:2013:822, punti 41 e 42).  
  
---|---  
  
38

|

Di conseguenza, quando, in una convenzione volta a prevenire la doppia
imposizione conclusa tra Stati membri, il criterio della cittadinanza appare
in una disposizione che ha ad oggetto la ripartizione della competenza
tributaria, tale differenziazione fondata sulla nazionalità non può essere
considerata come una discriminazione vietata (sentenza Gilly, C‑336/96,
EU:C:1998:221, punto 30). Per quanto riguarda, invece, l’esercizio della
competenza tributaria conferita da una siffatta disposizione, lo Stato membro
titolare di tale competenza deve rispettare il principio della parità di
trattamento.  
  
---|---  
  
39

|

Tale giurisprudenza sulla relazione tra il diritto primario dell’Unione e le
convenzioni volte a prevenire la doppia imposizione concluse tra gli Stati
membri deve applicarsi per analogia alla relazione tra l’accordo sulla libera
circolazione delle persone e le convenzioni volte a prevenire la doppia
imposizione concluse tra gli Stati membri e la Confederazione svizzera.  
  
---|---  
  
40

|

Infatti, come risulta dal preambolo, dagli articoli 1, lettera d), e 16,
paragrafo 2, di tale accordo, quest’ultimo mira a realizzare, a favore dei
cittadini dell’Unione e di quelli della Confederazione svizzera, la libera
circolazione delle persone nei territori delle parti contraenti di tale
accordo basandosi sulle disposizioni applicate nell’Unione, le cui nozioni
devono essere interpretate conformemente alla giurisprudenza della Corte.  
  
---|---  
  
41

|

Invero, l’articolo 21 dell’accordo sulla libera circolazione delle persone
prevede che le disposizioni dello stesso lascino impregiudicate le convenzioni
volte a prevenire la doppia imposizione tra gli Stati membri dell’Unione e la
Confederazione svizzera. Tuttavia, tale articolo non può avere una portata in
conflitto con i principi sottesi all’accordo di cui fa parte (v., per
analogia, sentenza TNT Express Nederland, C‑533/08, EU:C:2010:243, punto 51).
Tale articolo non può quindi essere inteso nel senso di consentire agli Stati
membri dell’Unione e alla Confederazione svizzera di compromettere la
realizzazione della libera circolazione delle persone, privando del suo
effetto utile, nell’esercizio delle competenze fiscali come ripartite dalle
loro convenzioni bilaterali volte a prevenire la doppia imposizione,
l’articolo 9, paragrafo 2, dell’allegato I di detto accordo.  
  
---|---  
  
42

|

Per quanto riguarda il procedimento principale, si deve rilevare che è
pacifico che il sig. Bukovansky, anche dopo il trasferimento della sua
residenza dalla Germania alla Svizzera, sia trattato, sul piano fiscale, dallo
Stato della fonte dei suoi redditi da lavoro dipendente, nel caso di specie
dalla Repubblica federale di Germania, al pari di un contribuente che ivi
lavora e risiede.  
  
---|---  
  
43

|

Il sig. Bukovansky sostiene di aver subito una disparità di trattamento
rispetto a un cittadino svizzero che, proprio come lui, abbia trasferito la
sua residenza dalla Germania alla Svizzera, pur mantenendo il luogo del suo
lavoro dipendente nel primo di tali Stati, poiché la competenza ad
assoggettare ad imposta i redditi da lavoro dipendente di quest’ultimo
spetterà al suo Stato di residenza, ossia alla Confederazione svizzera, e non,
come nel suo caso, allo Stato della fonte dei redditi da lavoro dipendente,
ossia alla Repubblica federale di Germania.  
  
---|---  
  
44

|

A tale riguardo, occorre rilevare che una convenzione volta a prevenire la
doppia imposizione, come la convenzione Germania-Svizzera, è intesa ad evitare
che lo stesso reddito sia soggetto ad imposta in ciascuna delle due parti di
tale convenzione, non già a garantire che l’imposizione alla quale è soggetto
il contribuente in una parte contraente non sia superiore a quella alla quale
egli sarebbe soggetto nell’altra parte contraente (sentenza Gilly, C‑336/96,
EU:C:1998:221, punto 46).  
  
---|---  
  
45

|

Nel caso di specie, si deve constatare che la differenza di trattamento che il
sig. Bukovansky sostiene di aver subito deriva dalla ripartizione del potere
impositivo tra le parti della convenzione considerata ed è il risultato delle
divergenze esistenti tra i regimi fiscali di tali parti. Orbene, com’è stato
menzionato ai punti 37 e 38 della presente sentenza, la scelta di dette parti,
al fine di ripartire tra loro la competenza impositiva, di differenti fattori
di collegamento, non costituisce in quanto tale una discriminazione vietata.  
  
---|---  
  
46

|

Così, poiché, rispetto ai contribuenti residenti in Germania, il sig.
Bukovansky non subisce svantaggi fiscali, non si può concludere nel senso
della sussistenza di una discriminazione derivante da una disparità di
trattamento in contrasto con l’articolo 9, paragrafo 2, dell’allegato I di
detto accordo.  
  
---|---  
  
47

|

Per quanto riguarda il principio di non discriminazione enunciato all’articolo
2 del medesimo accordo, si deve rilevare che esso vieta in modo generale ogni
discriminazione effettuata in base alla nazionalità. Atteso che l’articolo 9
dell’allegato I dell’accordo sulla libera circolazione delle persone
garantisce, nell’ambito della libera circolazione dei lavoratori,
l’applicazione di tale principio, non si può neanche concludere per la
sussistenza di una discriminazione in contrasto con detto articolo 2 (v., per
analogia, sentenza Werner, C‑112/91, EU:C:1993:27, punti 19 e 20 nonché
giurisprudenza ivi citata).  
  
---|---  
  
48

|

Alla luce di tutte le suesposte considerazioni, si deve rispondere alla
questione sollevata dichiarando che i principi di non discriminazione e della
parità di trattamento, enunciati agli articoli 2 dell’accordo sulla libera
circolazione delle persone e 9 dell’allegato I di quest’ultimo, devono essere
interpretati nel senso che essi non ostano a una convenzione bilaterale volta
a prevenire la doppia imposizione, come la convenzione Germania-Svizzera, in
forza della quale la competenza ad assoggettare ad imposta i redditi da lavoro
dipendente di un contribuente tedesco che non possiede la cittadinanza
svizzera, benché quest’ultimo abbia trasferito la sua residenza dalla Germania
alla Svizzera pur mantenendo il suo luogo di lavoro dipendente nel primo di
tali Stati, spetta allo Stato della fonte di tali redditi, ossia alla
Repubblica federale di Germania, mentre la competenza ad assoggettare ad
imposta i redditi da lavoro dipendente di un cittadino svizzero che si trovi
in una situazione analoga spetta al nuovo Stato di residenza, nel caso di
specie alla Confederazione svizzera.  
  
---|---  
  
Sulle spese

49

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|

I principi di non discriminazione e della parità di trattamento, enunciati
all’articolo 2 dell’accordo tra la Comunità europea ed i suoi Stati membri, da
una parte, e la Confederazione svizzera, dall’altra, sulla libera circolazione
delle persone, firmato a Lussemburgo il 21 giugno 1999, e all’articolo 9
dell’allegato I di tale accordo, devono essere interpretati nel senso che essi
non ostano a una convenzione bilaterale volta a prevenire la doppia
imposizione, come la convenzione dell’11 agosto 1971 tra la Confederazione
svizzera e la Repubblica federale di Germania, come modificata dal protocollo
di revisione del 12 marzo 2002, in forza della quale la competenza ad
assoggettare ad imposta i redditi da lavoro dipendente di un contribuente
tedesco che non possiede la cittadinanza svizzera, benché quest’ultimo abbia
trasferito la sua residenza dalla Germania alla Svizzera pur mantenendo il suo
luogo di lavoro dipendente nel primo di tali Stati, spetta allo Stato della
fonte di tali redditi, ossia alla Repubblica federale di Germania, mentre la
competenza ad assoggettare ad imposta i redditi da lavoro dipendente di un
cittadino svizzero che si trovi in una situazione analoga spetta al nuovo
Stato di residenza, nel caso di specie alla Confederazione svizzera.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

