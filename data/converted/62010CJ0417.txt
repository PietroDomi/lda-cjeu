

SENTENZA DELLA CORTE (Quarta Sezione)

29 marzo 2012 ( *1 )

«Fiscalità diretta — Estinzione dei procedimenti pendenti dinanzi al giudice
che si pronuncia in ultimo grado in materia tributaria — Abuso di diritto —
Articolo 4, paragrafo 3, TUE — Libertà garantite dal Trattato — Principio di
non discriminazione — Aiuti di Stato — Obbligo di garantire l’applicazione
effettiva del diritto dell’Unione»

Nella causa C-417/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Corte suprema di cassazione con
ordinanza del 27 maggio 2010, pervenuta in cancelleria il 23 agosto 2010, nel
procedimento

Ministero dell’Economia e delle Finanze,

Agenzia delle Entrate

contro

3M Italia SpA,

LA CORTE (Quarta Sezione),

composta dal sig. J.-C. Bonichot, presidente di sezione, dalla sig.ra A.
Prechal, dal sig. L. Bay Larsen, dalla sig.ra C. Toader e dal sig. E.
Jarašiūnas (relatore), giudici,

avvocato generale: sig.ra E. Sharpston

cancelliere: sig.ra A. Impellizzeri, amministratore

vista la fase scritta del procedimento e in seguito all’udienza del 22
settembre 2011,

considerate le osservazioni presentate:

—

|

per la 3M Italia SpA, da G. Iannotta, avvocato;  
  
---|---  
  
—

|

per il governo italiano, da G. Palmieri, in qualità di agente, assistita da P.
Gentili, avvocato dello Stato;  
  
---|---  
  
—

|

per l’Irlanda, da D. O’Hagan, in qualità di agente;  
  
---|---  
  
—

|

per il governo del Regno Unito, da H. Walker, in qualità di agente;  
  
---|---  
  
—

|

per la Commissione europea, da E. Traversa e R. Lyal, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione del diritto
dell’Unione in materia di fiscalità diretta.  
  
---|---  
  
2

|

Tale domanda è stata presentata nell’ambito di una controversia che oppone il
Ministero dell’Economia e delle Finanze e l’Agenzia delle Entrate alla 3M
Italia SpA (in prosieguo: la «3M Italia»), in merito all’imposizione di
dividendi distribuiti da tale società per gli anni 1989-1991.  
  
---|---  
  
Contesto normativo nazionale

3

|

L’articolo 3, comma 2 bis, del decreto legge n. 40/2010 (GURI n. 71 del 26
marzo 2010), convertito, con modificazioni, nella legge n. 73/2010 (GURI n.
120 del 25 maggio 2010; in prosieguo: il «decreto legge n. 40/2010»), è
redatto come segue:

«Al fine di contenere la durata dei processi tributari nei termini di durata
ragionevole dei processi, previsti ai sensi della Convenzione europea per la
salvaguardia dei diritti dell’uomo e delle libertà fondamentali[, firmata a
Roma il 4 novembre 1950 (in prosieguo: la “CEDU”)], ratificata ai sensi della
legge 4 agosto 1955, n. 848, sotto il profilo del mancato rispetto del termine
ragionevole di cui all’articolo 6, paragrafo 1, della predetta Convenzione, le
controversie tributarie pendenti che originano da ricorsi iscritti a ruolo nel
primo grado, alla data di entrata in vigore della legge di conversione del
presente decreto, da oltre dieci anni, per le quali risulti soccombente
l’Amministrazione finanziaria dello Stato nei primi due gradi di giudizio,
sono definite con le seguenti modalità:

(…)

|

b)

|

le controversie tributarie pendenti innanzi alla Corte di cassazione possono
essere estinte con il pagamento di un importo pari al 5 per cento del valore
della controversia (...) e contestuale rinuncia ad ogni eventuale pretesa di
equa riparazione ai sensi della legge 24 marzo 2001, n. 89. A tal fine, il
contribuente può presentare apposita istanza alla competente segreteria o
cancelleria entro novanta giorni dalla data di entrata in vigore della legge
di conversione del presente decreto, con attestazione del relativo pagamento.
I procedimenti di cui alla presente lettera restano sospesi fino alla scadenza
del termine [citato] e sono definiti con compensazione integrale delle spese
del processo. In ogni caso non si fa luogo a rimborso».  
  
---|---  
  
Procedimento principale e questioni pregiudiziali

4

|

La società 3M Company, con sede negli Stati Uniti, ha costituito un diritto di
usufrutto sulle azioni della 3M Italia, di cui essa ha il controllo, a favore
della società Shearson Lehman Hutton Special Financing, anch’essa avente sede
negli Stati Uniti. Quest’ultima, a sua volta, ha trasferito tale diritto di
usufrutto alla società Olivetti & C., con sede in Italia, con diritto di voto
riservato al nudo proprietario, vale a dire alla 3M Company.  
  
---|---  
  
5

|

A seguito di un’ispezione, l’amministrazione finanziaria italiana ha ritenuto
che la cessione di usufrutto a favore della Olivetti & C. fosse fittizia e che
i dividendi distribuiti dalla 3M Italia a quest’ultima fossero stati, in
realtà, percepiti dalla Shearson Lehman Hutton Special Financing, società non
residente in Italia. Di conseguenza, essa ha deciso che a tali dividendi
doveva essere applicata la ritenuta a titolo d’imposta del 32,4%, prevista
dalla legislazione italiana sull’imposizione dei redditi da proprietà e non la
ritenuta d’acconto del 10% e il corrispondente credito d’imposta applicabili
ai contribuenti residenti in Italia. Inoltre, l’amministrazione finanziaria ha
ritenuto che la società 3M Italia fosse responsabile dell’errata applicazione
delle ritenute fiscali. Di conseguenza, ha reclamato alla stessa società il
pagamento delle somme di ITL 20089887000 per l’anno 1989, di ITL 12960747000
per l’anno 1990 e di ITL 9806820000 per l’anno 1991, con sanzioni e interessi.  
  
---|---  
  
6

|

La 3M Italia ha proposto ricorso contro i corrispondenti avvisi di
accertamento dinanzi alla Commissione tributaria provinciale di Caserta, che
li ha annullati. Tale decisione è stata confermata il 14 luglio 2000 con
sentenza della Commissione tributaria regionale della Campania.  
  
---|---  
  
7

|

Il Ministero dell’Economia e delle Finanze e l’Agenzia delle Entrate hanno
proposto ricorso per cassazione dinanzi al giudice del rinvio, facendo valere,
in particolare, che l’operazione di cui trattasi, vale a dire la cessione di
usufrutto, costituiva, in realtà, soltanto una simulazione intesa ad eludere
l’imposta. A questo punto del procedimento, la 3M Italia ha chiesto il
beneficio dell’articolo 3, comma 2 bis, lettera b), del decreto n. 40/2010,
intendendo così ottenere l’estinzione del procedimento dinanzi alla Corte
suprema di cassazione.  
  
---|---  
  
8

|

Tuttavia, la Corte suprema di cassazione s’interroga sulla compatibilità di
tale disposizione con il diritto dell’Unione.  
  
---|---  
  
9

|

Sorge, a suo parere, la questione se il principio del divieto dell’abuso di
diritto, quale sancito dalle sentenze del 21 febbraio 2006, Halifax e a.
(C-255/02, Racc. pag. I-1609), nonché del 21 febbraio 2008, Part Service
(C-425/06, Racc. pag. I-897), nel settore della fiscalità armonizzata, possa
applicarsi alle imposte non armonizzate quali le imposte dirette. A tale
riguardo essa si chiede, in particolare, «se non si configuri un interesse di
rilevanza comunitaria nei casi, come quello di specie, di vicende economiche
transnazionali, nelle quali il ricorso a forme giuridiche che non
corrispondono ad autentiche transazioni economiche potrebbe essere configurato
come un abuso di libertà fondamentali garantite dal Trattato CE, in primo
luogo della libera circolazione dei capitali».  
  
---|---  
  
10

|

Se così fosse, occorrerebbe esaminare, a suo parere, se la disposizione
nazionale di cui trattasi nella fattispecie, che pone a carico del
contribuente un obbligo «pressoché simbolico», non sia contraria all’obbligo
di reprimere le pratiche abusive nonché all’articolo 4, paragrafo 3, TUE che
impone agli Stati membri di adottare tutte le misure atte ad assicurare
l’esecuzione degli obblighi derivanti dai Trattati e di astenersi da qualunque
misura che rischi di mettere in pericolo la realizzazione degli obiettivi
dell’Unione.  
  
---|---  
  
11

|

Il giudice del rinvio s’interroga peraltro sulla compatibilità della
disposizione di cui trattasi, che, a suo avviso, comporta una rinuncia
pressoché integrale al recupero del credito fiscale, con i principi che
governano il mercato unico. Riferendosi alle «libertà e [ai] principi
fondamentali garantiti dal Trattato», la Corte suprema di cassazione si
chiede, in particolare, se una disposizione siffatta possa essere considerata
un «corretto esercizio della concorrenza fiscale», quando, come nel caso in
esame, la sottrazione all’imposizione fiscale avverrebbe mediante pratiche
abusive. Essa rileva inoltre che detta rinuncia all’imposizione comporta una
«discriminazione a favore [delle] imprese che hanno sede in Italia».  
  
---|---  
  
12

|

Secondo il giudice del rinvio, occorrerebbe altresì prendere in considerazione
le norme del Trattato FUE in materia di aiuti di Stato, considerati il
vantaggio che la disposizione controversa procura al suo beneficiario e la
natura selettiva di quest’ultima. Esso ritiene che un condono fiscale
consistente nella semplice rinuncia all’applicazione dell’imposta, anche se
interviene unicamente nell’ambito processuale, in cambio del pagamento di un
importo estremamente ridotto o addirittura irrisorio, non possa essere
giustificato dalla natura o dalla struttura generale del sistema impositivo in
esame e andrebbe qualificato, in linea di principio, come aiuto di Stato.  
  
---|---  
  
13

|

Infine, il giudice del rinvio si chiede se una disposizione siffatta, che
sottrarrebbe al giudice di vertice il potere di esercitare il proprio
controllo di legittimità — in cui rientra quello sull’interpretazione e
sull’applicazione del diritto dell’Unione — e di rimettere alla Corte una
questione pregiudiziale, non sia contraria all’obbligo di garantire
l’applicazione effettiva del diritto dell’Unione.  
  
---|---  
  
14

|

È in tale contesto che la Corte suprema di cassazione ha deciso di sospendere
il procedimento e di sottoporre alla Corte le seguenti questioni
pregiudiziali:

|

«1)

|

Se il principio del contrasto all’abuso del diritto in materia fiscale, così
come definito nelle sentenze [citate] (...) Halifax e a. (…) e (…) Part
Service (…), costituisca un principio fondamentale del diritto comunitario
soltanto in materia di imposte armonizzate e nelle materie regolate da norme
di diritto comunitario secondario, ovvero si estenda, quale ipotesi di abuso
di libertà fondamentali, alle materie di imposte non armonizzate, quali le
imposte dirette, quando l’imposizione ha per oggetto fatti economici
transnazionali, quale l’acquisto di diritti di godimento da parte di una
società su azioni di altra società avente sede in altro Stato membro o in uno
Stato terzo;  
  
---|---  
  
2)

|

a prescindere dalla risposta al precedente quesito, se sussista un interesse
di rilevanza comunitaria alla previsione, da parte degli Stati membri, di
adeguati strumenti di contrasto all’elusione fiscale in materia di imposte non
armonizzate; se a tale interesse osti una non applicazione — nell’ambito di
una misura di condono — del principio dell’abuso del diritto riconosciuto
anche come regola del diritto nazionale e se in tal caso ricorra una
violazione dei principi ricavabili dall’art. 4, paragrafo 3, del Trattato
sull’Unione europea;  
  
---|---  
  
3)

|

se dai principi che governano il mercato unico possa ricavarsi un divieto di
prevedere, oltre a misure straordinarie di rinuncia totale alla pretesa
tributaria, una misura straordinaria di definizione di controversie
tributarie, la cui applicazione è limitata nel tempo ed è condizionata al
pagamento di una sola parte dell’imposta dovuta, notevolmente inferiore alla
stessa;  
  
---|---  
  
4)

|

se il principio di non discriminazione e la disciplina in materia di aiuti di
Stato ostino al regime di definizione delle controversie fiscali di cui si
tratta nella presente causa;  
  
---|---  
  
5)

|

se il principio di effettività dell’applicazione del diritto comunitario osti
ad una disciplina processuale straordinaria e limitata nel tempo, che sottrae
il controllo di legittimità (e in particolare quello su una corretta
interpretazione e applicazione del diritto comunitario) al giudice di vertice,
cui incombe l’obbligo di rimettere questioni pregiudiziali di validità e
d’interpretazione alla Corte di giustizia dell’Unione europea».  
  
---|---  
  
Sulle questioni pregiudiziali

15

|

Con le sue questioni pregiudiziali, il giudice del rinvio chiede, in sostanza,
se il diritto dell’Unione, ivi compresi, in particolare il principio del
divieto dell’abuso di diritto, l’articolo 4, paragrafo 3, TUE, le libertà
garantite dal Trattato FUE, il principio di non discriminazione, le norme in
materia di aiuti di Stato nonché l’obbligo di garantire l’applicazione
effettiva del diritto dell’Unione, debba essere interpretato nel senso che
osta, in una fattispecie come quella di cui al procedimento principale,
vertente sulla fiscalità diretta, all’applicazione di una disposizione
nazionale che preveda l’estinzione dei procedimenti in materia fiscale
pendenti dinanzi al giudice che si pronuncia in ultimo grado, mediante
pagamento di un importo pari al 5% del valore della controversia, qualora tali
procedimenti traggano origine da ricorsi proposti in primo grado più di dieci
anni prima della data di entrata in vigore di tale disposizione e
l’amministrazione finanziaria sia rimasta soccombente nei primi due gradi di
giudizio.  
  
---|---  
  
Sulla ricevibilità

16

|

La 3M Italia e il governo italiano ritengono che la domanda di pronuncia
pregiudiziale sia irricevibile.  
  
---|---  
  
17

|

In considerazione dell’assenza di dolo o di colpa definitivamente accertata
nell’ambito del procedimento principale, dell’inapplicabilità al procedimento
principale del diritto dell’Unione e dell’esistenza nel diritto italiano di un
principio costituzionale che vieta l’abuso di diritto, le prime due questioni
sollevate dal giudice del rinvio non hanno alcun rapporto, a parere della 3M
Italia, con l’effettività o l’oggetto della controversia principale e vertono
su una problematica ipotetica.  
  
---|---  
  
18

|

Il governo italiano, da parte sua, fa valere che l’ordinanza di rinvio non
assolve l’obbligo di fornire tutti gli elementi di fatto e di diritto del
procedimento principale necessari affinché la Corte possa dare
un’interpretazione utile ai fini della definizione di quest’ultimo. In
particolare, l’ordinanza di rinvio non svolgerebbe alcuna analisi
dell’articolo 3, comma 2 bis, del decreto legge n. 40/2010, che consenta di
comprendere il motivo per cui tale disposizione comporterebbe una rinuncia
all’imposizione. Essa non preciserebbe nemmeno le ragioni per cui i fatti del
procedimento principale avrebbero carattere transnazionale e andrebbero
qualificati come abuso di diritto. Le questioni sollevate sarebbero quindi
astratte e ipotetiche.  
  
---|---  
  
19

|

Al riguardo, occorre ricordare che una domanda di pronuncia pregiudiziale
proposta da un giudice nazionale può essere dichiarata irricevibile soltanto
qualora appaia in modo manifesto che l’interpretazione richiesta del diritto
dell’Unione non ha alcun rapporto con l’effettività o l’oggetto della causa
principale, qualora la questione sia di tipo ipotetico o, ancora, qualora la
Corte non disponga degli elementi di fatto e di diritto necessari per
rispondere in modo utile alle questioni che le sono sottoposte (v., in
particolare, sentenze del 15 dicembre 1995, Bosman, C-415/93, Racc. pag.
I-4921, punto 61, nonché del 31 marzo 2011, Schröder, C-450/09, Racc. pag.
I-2497, punto 17).  
  
---|---  
  
20

|

Per quanto riguarda, più in particolare, le informazioni che devono essere
fornite alla Corte nell’ambito di una decisione di rinvio, queste non servono
solo a consentire alla Corte di dare soluzioni utili al giudice del rinvio, ma
devono anche conferire ai governi degli Stati membri nonché alle altre parti
interessate la possibilità di presentare osservazioni ai sensi dell’articolo
23 dello Statuto della Corte di giustizia dell’Unione europea. A tal fine,
risulta da una giurisprudenza costante che, da un lato, è necessario che il
giudice nazionale definisca il contesto di fatto e di diritto in cui si
inseriscono le questioni sollevate o che esso spieghi almeno le ipotesi di
fatto su cui tali questioni sono fondate. Dall’altro, la decisione di rinvio
deve indicare i motivi precisi che hanno indotto il giudice nazionale a
interrogarsi sull’interpretazione del diritto dell’Unione ed a ritenere
necessaria la proposizione di questioni pregiudiziali alla Corte (sentenza
dell’8 settembre 2009, Liga Portuguesa de Futebol Profissional e Bwin
International, C-42/07, Racc. pag. I-7633, punto 40 e la giurisprudenza ivi
citata).  
  
---|---  
  
21

|

Nella fattispecie, la decisione di rinvio contiene l’esposizione dei fatti
all’origine del procedimento principale e della pertinente normativa
nazionale, vale a dire l’articolo 3, comma 2 bis, lettera b), del decreto
legge n. 40/2010. Essa indica inoltre le ragioni che hanno indotto il giudice
del rinvio a interrogarsi sulla compatibilità di tale disposizione con il
diritto dell’Unione e a ritenere necessario adire la Corte con una domanda di
pronuncia pregiudiziale.  
  
---|---  
  
22

|

Sebbene il giudice del rinvio, nella terza questione vertente in generale,
sull’interpretazione dei «principi che governano il mercato unico», non
precisi i principi cui fa riferimento, l’esposizione contenuta nell’ordinanza
di rinvio degli elementi di fatto e di diritto nonché dei dubbi sulla
compatibilità dell’articolo 3, comma 2 bis, lettera b), del decreto legge n.
40/2010 con il diritto dell’Unione è tuttavia sufficiente, nel complesso, a
consentire agli Stati membri e alle altre parti interessate di presentare le
loro osservazioni in merito e di prendere parte efficacemente al procedimento
— come dimostrano le osservazioni scritte e orali delle parti che vi hanno
partecipato — nonché a permettere alla Corte di fornire una risposta utile a
detto giudice.  
  
---|---  
  
23

|

Infine, la questione se il diritto dell’Unione sia applicabile al procedimento
principale rientra nell’esame di merito delle questioni sollevate, come
riformulate al punto 15 della presente sentenza. Queste ultime appaiono
determinanti per la soluzione di tale controversia, dato che, in applicazione
della disposizione nazionale in esame, essa potrebbe concludersi con una
decisione del giudice del rinvio che dichiara l’estinzione del procedimento.
Ne consegue che dette questioni hanno manifestamente un rapporto con
l’effettività della controversia principale e non sono né astratte né
ipotetiche.  
  
---|---  
  
24

|

La domanda di pronuncia pregiudiziale deve pertanto essere considerata
ricevibile.  
  
---|---  
  
Nel merito

25

|

È opportuno ricordare che, per giurisprudenza costante, anche se la materia
delle imposte dirette rientra nella competenza degli Stati membri, questi
ultimi devono tuttavia esercitare tale competenza nel rispetto del diritto
dell’Unione (v., in particolare, sentenza del 17 settembre 2009, Glaxo
Wellcome, C-182/08, Racc. pag. I-8591, punto 34 e la giurisprudenza ivi
citata).  
  
---|---  
  
26

|

Nel caso di specie, l’articolo 3, comma 2 bis, lettera b), del decreto legge
n. 40/2010 prevede l’estinzione, con il pagamento di un importo pari al 5% del
valore della controversia e la rinuncia ad ogni eventuale pretesa di equa
riparazione per mancato rispetto del termine ragionevole, dei procedimenti
pendenti dinanzi alla Corte suprema di cassazione in materia tributaria, la
cui durata, dopo la proposizione del ricorso in primo grado, sia superiore a
dieci anni e nei quali l’amministrazione finanziaria sia risultata soccombente
nei primi due gradi di giudizio, «al fine di contenere la durata dei processi
tributari nei termini di durata ragionevole dei processi, previsti ai sensi
della [CEDU], sotto il profilo (…) del mancato rispetto del termine
ragionevole di cui all’articolo 6, paragrafo 1, di [quest’ultima]».  
  
---|---  
  
27

|

Occorre inoltre sottolineare che l’articolo 3, comma 2 bis, lettera b), del
decreto legge n. 40/2010, interpretato dal giudice del rinvio come rinuncia
all’imposizione, è diretto, in base alla sua stessa formulazione, a ridurre la
durata dei procedimenti tributari al fine di rispettare il principio del
termine ragionevole sancito dalla CEDU e di porre fine alle violazioni di
quest’ultima.  
  
---|---  
  
28

|

Al riguardo, dal fascicolo emerge che i fatti del procedimento principale
risalgono ad oltre 20 anni fa.  
  
---|---  
  
29

|

È alla luce di tali elementi che si deve esaminare se le norme e i principi
del diritto dell’Unione richiamati nell’ordinanza di rinvio ostino
all’applicazione, in un procedimento come quello principale, di una
disposizione nazionale come l’articolo 3, comma 2 bis, lettera b), del decreto
legge n. 40/2010.  
  
---|---  
  
30

|

In primo luogo, per quanto concerne il principio del divieto dell’abuso di
diritto e l’articolo 4, paragrafo 3, TUE, va anzitutto rilevato che il
procedimento principale non ha ad oggetto una controversia in cui i
contribuenti si avvalgono o potrebbero avvalersi in modo fraudolento o abusivo
di una norma del diritto dell’Unione. Pertanto, nel caso di specie, le citate
sentenze Halifax e a. nonché Part Service, pronunciate in materia di imposta
sul valore aggiunto e alle quali fa riferimento il giudice del rinvio nel
domandarsi se il principio del divieto dell’abuso di diritto da esse sancito
si estenda al settore delle imposte non armonizzate, non sono pertinenti.  
  
---|---  
  
31

|

Occorre osservare inoltre che dal fascicolo non risulta nemmeno che nella
controversia principale siano in discussione l’applicazione di una norma
nazionale che comporti una restrizione ad una delle libertà garantite dal
Trattato FUE nonché l’eventuale giustificazione di una restrizione del genere
con la necessità di prevenire le pratiche abusive. Di conseguenza, non è
pertinente nemmeno la giurisprudenza della Corte relativa all’abuso di diritto
nel settore della fiscalità diretta, elaborata in particolare nelle sentenze
del 12 settembre 2006, Cadbury Schweppes e Cadbury Schweppes Overseas
(C-196/04, Racc. pag. I-7995); del 13 marzo 2007, Test Claimants in the Thin
Cap Group Litigation (C-524/04, Racc. pag. I-2107); del 4 dicembre 2008, Jobra
(C-330/07, Racc. pag. I-9099), nonché Glaxo Wellcome, citata.  
  
---|---  
  
32

|

Infine, e in ogni caso, è giocoforza constatare che nel diritto dell’Unione
non esiste alcun principio generale dal quale discenda un obbligo per gli
Stati membri di lottare contro le pratiche abusive nel settore della fiscalità
diretta e che osti all’applicazione di una disposizione come quella di cui
trattasi nel procedimento principale, qualora l’operazione imponibile derivi
da pratiche siffatte e non sia in discussione il diritto dell’Unione.  
  
---|---  
  
33

|

Ne consegue che il principio del divieto dell’abuso di diritto e l’articolo 4,
paragrafo 3, TUE, che impone agli Stati membri di adottare ogni misura di
carattere generale o particolare atta ad assicurare l’esecuzione degli
obblighi derivanti dal diritto dell’Unione e di astenersi da qualsiasi misura
che rischi di mettere in pericolo la realizzazione degli obiettivi
dell’Unione, non ostano, in linea di principio, all’applicazione, in un
procedimento come quello principale, di una disposizione nazionale quale
l’articolo 3, comma 2 bis, lettera b), del decreto legge n. 40/2010.  
  
---|---  
  
34

|

In secondo luogo, riguardo alle libertà garantite dal Trattato FUE e al
principio di non discriminazione, occorre osservare che l’operazione di cui
trattasi nel procedimento principale, vertente sulla cessione, effettuata da
una società di uno Stato terzo, dell’usufrutto sulle azioni di una società
italiana a favore di un’altra società italiana, sembra coinvolgere soltanto la
libera circolazione dei capitali. Orbene, a tal proposito è sufficiente
constatare che da nessun elemento del fascicolo emerge che, in un procedimento
come quello principale, una disposizione quale l’articolo 3, comma 2 bis,
lettera b), del decreto legge n. 40/2010 incida sulla libera circolazione dei
capitali né, d’altronde, in generale, sull’esercizio di una qualunque libertà
garantita dal Trattato FUE.  
  
---|---  
  
35

|

Poiché tali libertà, nei loro rispettivi ambiti, costituiscono l’espressione
specifica del principio generale del divieto di qualsiasi discriminazione a
causa della nazionalità (v., in tal senso, sentenza dell’11 marzo 2010,
Attanasio Group, C-384/08, Racc. pag. I-2055, punto 31), nemmeno detto
principio osta all’applicazione, in un procedimento vertente sulla fiscalità
diretta, di una disposizione nazionale quale l’articolo 3, comma 2 bis,
lettera b), del decreto legge n. 40/2010.  
  
---|---  
  
36

|

In terzo luogo, per quanto concerne le norme in materia di aiuti di Stato, la
Corte ha più volte dichiarato che lo scopo degli interventi statali non è
sufficiente a sottrarli alla qualificazione come «aiuti» ai sensi
dell’articolo 107 TFUE. Infatti, tale articolo non distingue a seconda delle
cause o degli obiettivi degli interventi statali, ma li definisce in funzione
dei loro effetti (v. sentenza del 22 dicembre 2008, British
Aggregates/Commissione, C-487/06 P, Racc. pag. I-10515, punti 84 e 85 nonché
la giurisprudenza ivi citata).  
  
---|---  
  
37

|

Secondo costante giurisprudenza, la qualificazione come aiuto di Stato
richiede che sussistano tutti i seguenti presupposti. In primo luogo, deve
trattarsi di un intervento dello Stato o effettuato mediante risorse statali.
In secondo luogo, tale intervento deve essere idoneo ad incidere sugli scambi
tra Stati membri. In terzo luogo, deve concedere un vantaggio al suo
beneficiario. In quarto luogo, esso deve falsare o minacciare di falsare la
concorrenza (sentenza del 10 giugno 2010, Fallimento Traghetti del
Mediterraneo, C-140/09, Racc. pag. I-5243, punto 31 e la giurisprudenza ivi
citata).  
  
---|---  
  
38

|

Per quanto riguarda il terzo presupposto, occorre rammentare che un
provvedimento mediante il quale le pubbliche autorità accordano a determinate
imprese un trattamento fiscale vantaggioso che, pur non implicando un
trasferimento di risorse da parte dello Stato, collochi i beneficiari in una
situazione finanziaria più favorevole di quella degli altri contribuenti,
costituisce un aiuto di Stato ai sensi dell’articolo 107, paragrafo 1, TFUE
(v. sentenza del 15 dicembre 2005, Italia/Commissione, C-66/02, Racc. pag.
I-10901, punto 78).  
  
---|---  
  
39

|

Al contrario, vantaggi risultanti da una misura generale applicabile
indistintamente a tutti gli operatori economici non costituiscono aiuti di
Stato ai sensi di detto articolo (v. sentenza Italia/Commissione, cit., punto
99).  
  
---|---  
  
40

|

Per valutare la selettività di una misura, occorre accertare se, nell’ambito
di un dato regime giuridico, tale misura rappresenti un vantaggio per talune
imprese rispetto ad altre che si trovano in una situazione fattuale e
giuridica analoga. Tuttavia, la nozione di aiuto di Stato non riguarda i
provvedimenti che stabiliscono una differenziazione tra le imprese e sono,
pertanto, selettivi a priori, qualora tale differenziazione risulti dalla
natura o dalla struttura del sistema fiscale in cui tali provvedimenti si
inseriscono (v. sentenza British Aggregates/Commissione, cit., punti 82 e 83
nonché la giurisprudenza ivi citata).  
  
---|---  
  
41

|

Nella fattispecie, anche supponendo che l’applicazione dell’articolo 3, comma
2 bis, lettera b), del decreto legge n. 40/2010 possa comportare, in una
determinata situazione, la concessione di un vantaggio al beneficiario di tale
disposizione, occorre rilevare, quanto alla selettività della misura, che
quest’ultima è applicabile in generale a tutti i contribuenti che siano parti
di un procedimento pendente in materia tributaria dinanzi alla Corte suprema
di cassazione, qualunque sia la natura dell’imposta di cui trattasi, qualora
tale procedimento tragga origine da un ricorso proposto in primo grado più di
dieci anni prima della data di entrata in vigore di detta disposizione e
l’amministrazione finanziaria sia rimasta soccombente nei primi due gradi di
giudizio.  
  
---|---  
  
42

|

Il fatto che solo i contribuenti che soddisfano tali condizioni possano
beneficiare di detta misura non può, di per sé, conferire a quest’ultima
carattere selettivo. Si deve necessariamente constatare, infatti, che i
soggetti che non possono avervi diritto non si trovano in una situazione
fattuale e giuridica analoga a quella di detti contribuenti in relazione
all’obiettivo perseguito dal legislatore nazionale, che consiste nel garantire
il rispetto del principio del termine ragionevole.  
  
---|---  
  
43

|

È vero che l’applicazione di detta misura è limitata nel tempo, considerato
che i contribuenti, per beneficiarne, devono presentare istanza presso la
segreteria o la cancelleria competente entro un termine di 90 giorni
successivi alla data di entrata in vigore della legge di conversione di detto
decreto. Tuttavia, da un lato, tale limitazione è inerente a questo tipo di
misure, che possono essere soltanto circoscritte nel tempo, e, dall’altro,
detto termine risulta sufficiente a consentire a tutti i contribuenti cui si
applica tale misura generale e circoscritta nel tempo di richiederne il
beneficio.  
  
---|---  
  
44

|

Ne consegue, senza che occorra esaminare gli altri presupposti richiamati al
punto 37 della presente sentenza, che una misura come quella di cui
all’articolo 3, comma 2 bis, lettera b), del decreto legge n. 40/2010 non può
essere qualificata come aiuto di Stato.  
  
---|---  
  
45

|

Infine, riguardo all’obbligo di garantire l’applicazione effettiva del diritto
dell’Unione, dalle considerazioni sin qui svolte emerge che il principio del
divieto dell’abuso di diritto, l’articolo 4, paragrafo 3, TUE, le libertà
garantite dal Trattato FUE, il principio di non discriminazione e le norme
relative agli aiuti di Stato non ostano, in un procedimento vertente sulla
fiscalità diretta, all’applicazione di una disposizione nazionale quale
l’articolo 3, comma 2 bis, lettera b), del decreto legge n. 40/2010.  
  
---|---  
  
46

|

Pertanto, in assenza di violazione del diritto dell’Unione, non si può
ritenere che una disposizione siffatta, là dove ha come conseguenza, come
qualunque altra norma che preveda l’estinzione del procedimento prima che
intervenga una decisione, di impedire al giudice nazionale che si pronuncia in
ultimo grado di esercitare il suo controllo di legittimità nei procedimenti di
cui si tratta, conformemente al diritto dell’Unione, dopo aver adito, se del
caso, la Corte ai sensi dell’articolo 267 TFUE, sia contraria all’obbligo
incombente ai giudici nazionali che si pronunciano in ultimo grado di
garantire, nell’ambito delle loro competenze, l’applicazione effettiva del
diritto dell’Unione.  
  
---|---  
  
47

|

Alla luce di tutte le considerazioni sin qui svolte, occorre rispondere alle
questioni sollevate dichiarando che il diritto dell’Unione — in particolare il
principio del divieto dell’abuso di diritto, l’articolo 4, paragrafo 3, TUE,
le libertà garantite dal Trattato FUE, il principio di non discriminazione, le
norme in materia di aiuti di Stato nonché l’obbligo di garantire
l’applicazione effettiva del diritto dell’Unione — deve essere interpretato
nel senso che non osta, in un procedimento come quello principale, vertente
sulla fiscalità diretta, all’applicazione di una disposizione nazionale che
prevede l’estinzione dei procedimenti pendenti dinanzi al giudice che si
pronuncia in ultimo grado in materia tributaria, mediante pagamento di un
importo pari al 5% del valore della controversia, qualora tali procedimenti
traggano origine da ricorsi proposti in primo grado più di dieci anni prima
della data di entrata in vigore di tale disposizione e l’amministrazione
finanziaria sia rimasta soccombente nei primi due gradi di giudizio.  
  
---|---  
  
Sulle spese

48

|

Nei confronti delle parti nel procedimento principale la presente causa
costituisce un incidente sollevato dinanzi al giudice del rinvio, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

Il diritto dell’Unione — in particolare il principio del divieto dell’abuso di
diritto, l’articolo 4, paragrafo 3, TUE, le libertà garantite dal Trattato
FUE, il principio di non discriminazione, le norme in materia di aiuti di
Stato nonché l’obbligo di garantire l’applicazione effettiva del diritto
dell’Unione — deve essere interpretato nel senso che non osta, in un
procedimento come quello principale, vertente sulla fiscalità diretta,
all’applicazione di una disposizione nazionale che prevede l’estinzione dei
procedimenti pendenti dinanzi al giudice che si pronuncia in ultimo grado in
materia tributaria, mediante pagamento di un importo pari al 5% del valore
della controversia, qualora tali procedimenti traggano origine da ricorsi
proposti in primo grado più di dieci anni prima della data di entrata in
vigore di tale disposizione e l’amministrazione finanziaria sia rimasta
soccombente nei primi due gradi di giudizio.  
  
---|---  
|

Firme  
  
---|---  
  
* * *

( *1 ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

