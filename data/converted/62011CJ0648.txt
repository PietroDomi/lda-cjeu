

SENTENZA DELLA CORTE (Quarta Sezione)

6 giugno 2013 ( *1 )

«Regolamento (CE) n. 343/2003 — Determinazione dello Stato membro competente —
Minore non accompagnato — Domande di asilo presentate in due Stati membri
successivamente — Mancanza di un familiare del minore nel territorio di uno
Stato membro — Articolo 6, secondo comma, del regolamento n. 343/2003 —
Trasferimento del minore verso lo Stato membro nel quale quest’ultimo ha
presentato la sua prima domanda — Compatibilità — Interesse superiore del
minore — Articolo 24, paragrafo 2, della Carta»

Nella causa C-648/11,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Court of Appeal (England & Wales)
(Civil Division) (Regno Unito), con decisione del 14 dicembre 2011, pervenuta
in cancelleria il 19 dicembre 2011, nel procedimento

The Queen, su istanza di:

MA,

BT,

DA

contro

Secretary of State for the Home Department,

con l’intervento di:

The AIRE Centre (Advice on Individual Rights in Europe) (UK),

LA CORTE (Quarta Sezione),

composta da L. Bay Larsen (relatore), presidente di sezione, K. Lenaerts,
vice-presidente della Corte, facente funzione di giudice della Quarta Sezione,
U. Lõhmus, M. Safjan e A. Prechal, giudici,

avvocato generale: P. Cruz Villalón

cancelliere: A. Impellizzeri, amministratore

vista la fase scritta del procedimento e in seguito all’udienza del 5 novembre
2012,

considerate le osservazioni presentate:

—

|

per MA e BT, da S. Knafler, QC, K. Cronin, barrister, e L. Barratt, solicitor;  
  
---|---  
  
—

|

per DA, da S. Knafler, QC, B. Poynor, barrister, e D. Sheahan, solicitor;  
  
---|---  
  
—

|

per The AIRE Centre (Advice on Individual Rights in Europe) (UK), da D. Das,
solicitor, R. Hussain, QC, e C. Meredith, barrister;  
  
---|---  
  
—

|

per il governo del Regno Unito, da C. Murrell, in qualità di agente, assistita
da S. Lee, barrister;  
  
---|---  
  
—

|

per il governo belga, da T. Materne, in qualità di agente;  
  
---|---  
  
—

|

per il governo ceco, da M. Smolek e J. Vláčil, in qualità di agenti;  
  
---|---  
  
—

|

per il governo ellenico, da M. Michelogiannaki, in qualità di agente;  
  
---|---  
  
—

|

per il governo ungherese, da K. Szíjjártó, in qualità di agente;  
  
---|---  
  
—

|

per il governo dei Paesi Bassi, da C. Wissels, M. Noort e C. Schillemans, in
qualità di agenti;  
  
---|---  
  
—

|

per il governo svedese, da A. Falk, in qualità di agente;  
  
---|---  
  
—

|

per il governo svizzero, da O. Kjelsen, in qualità di agente;  
  
---|---  
  
—

|

per la Commissione europea, da M. Condou-Durande e M. Wilderspin, in qualità
di agenti,  
  
---|---  
  
sentite le conclusioni dell’avvocato generale, presentate all’udienza del 21
febbraio 2013,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
6, secondo comma, del regolamento (CE) n. 343/2003 del Consiglio, del 18
febbraio 2003, che stabilisce i criteri e i meccanismi di determinazione dello
Stato membro competente per l’esame di una domanda d’asilo presentata in uno
degli Stati membri da un cittadino di un paese terzo (GU L 50, pag. 1).  
  
---|---  
  
2

|

Tale domanda è stata presentata nell’ambito di una controversia tra MA, BT e
DA, tre minori cittadini di paesi terzi, e il Secretary of State for the Home
Department (in prosieguo: il «Secretary of State») in merito alla decisione di
quest’ultimo di non esaminare le loro domande d’asilo presentate nel Regno
Unito e di proporre il loro trasferimento verso lo Stato membro in cui essi
avevano già presentato una domanda di asilo.  
  
---|---  
  
Contesto normativo

La Carta dei diritti fondamentali dell’Unione europea

3

|

L’articolo 24 della Carta dei diritti fondamentali dell’Unione europea (in
prosieguo: la «Carta»), il quale, come emerge dalle spiegazioni relative a
tale disposizione, si fonda sulla Convenzione sui diritti del fanciullo,
firmata a New York il 20 novembre 1989 e ratificata da tutti gli Stati membri,
dispone, al suo paragrafo 2:

«In tutti gli atti relativi ai minori, siano essi compiuti da autorità
pubbliche o da istituzioni private, l’interesse superiore del minore deve
essere considerato preminente».  
  
---|---  
  
Il regolamento n. 343/2003

4

|

I considerando 3 e 4 del regolamento n. 343/2003 sono del seguente tenore:

|

«(3)

|

Secondo le conclusioni del Consiglio europeo [nell’ambito della sua riunione
speciale di Tampere del 15 e 16 ottobre 1999], il regime europeo comune in
materia di asilo dovrebbe prevedere a breve termine un meccanismo per
determinare con chiarezza e praticità lo Stato membro competente per l’esame
di una domanda di asilo.  
  
---|---  
  
(4)

|

Tale meccanismo dovrebbe essere fondato su criteri oggettivi ed equi sia per
gli Stati membri sia per le persone interessate. Dovrebbe, soprattutto,
consentire di determinare con rapidità lo Stato membro competente al fine di
garantire l’effettivo accesso alle procedure volte al riconoscimento dello
status di rifugiato e non dovrebbe pregiudicare l’obiettivo di un rapido
espletamento delle domande d’asilo».  
  
---|---  
  
5

|

Come emerge dal considerando 15 del citato regolamento, letto alla luce
dell’articolo 6, paragrafo 1, TUE, tale medesimo regolamento rispetta i
diritti, le libertà e i principi che sono riconosciuti, segnatamente, dalla
Carta. In particolare, esso intende assicurare, sulla base degli articoli 1 e
18 della stessa, il pieno rispetto della dignità umana e del diritto d’asilo
dei richiedenti asilo.  
  
---|---  
  
6

|

Emerge dal considerando 17 del regolamento n. 343/2003 che, a norma
dell’articolo 3 del protocollo n. 21 sulla posizione del Regno Unito e
dell’Irlanda rispetto allo spazio di libertà, sicurezza e giustizia, allegato
al Trattato UE e al Trattato FUE, il Regno Unito di Gran Bretagna e
dell’Irlanda del Nord ha notificato, con lettera del 30 ottobre 2001, la
propria volontà di partecipare all’adozione ed applicazione di tale
regolamento.  
  
---|---  
  
7

|

Ai sensi dell’articolo 2, lettere c), d) e h), di detto regolamento, si
intende per:

|

«c)

|

“domanda d’asilo”: la domanda presentata da un cittadino di un paese terzo che
può considerarsi una richiesta di protezione internazionale da parte di uno
Stato membro, a norma della convenzione [relativa allo status dei rifugiati,
firmata a Ginevra il 28 luglio 1951]. (...);  
  
---|---  
  
d)

|

“richiedente” o “richiedente asilo”: il cittadino di un paese terzo che ha
presentato una domanda di asilo in merito alla quale non è stata ancora
adottata una decisione definitiva;  
  
---|---  
  
(...)

h)

|

“minori non accompagnati”: le persone non coniugate di età inferiore ai
diciotto anni che entrano nel territorio degli Stati membri senza essere
accompagnati da una persona adulta responsabile per esse in base alla legge o
agli usi, finché non ne assuma effettivamente la custodia una persona per esse
responsabile (...)».  
  
---|---  
  
8

|

L’articolo 3 del regolamento n. 343/2003, che fa parte del capo II di
quest’ultimo, rubricato «Principi generali», ai paragrafi 1 e 2 dispone quanto
segue:

«1. Gli Stati membri esaminano la domanda di asilo di un cittadino di un paese
terzo presentata alla frontiera o nel rispettivo territorio. Una domanda
d’asilo è esaminata da un solo Stato membro, che è quello individuato come
Stato competente in base ai criteri enunciati al capo III.

2\. In deroga al paragrafo 1, ciascuno Stato membro può esaminare una domanda
d’asilo presentata da un cittadino di un paese terzo, anche se tale esame non
gli compete in base ai criteri stabiliti nel presente regolamento (...)».  
  
---|---  
  
9

|

Al fine di determinare lo «Stato membro competente» ai sensi dell’articolo 3,
paragrafo 1, del regolamento n. 343/2003, gli articoli da 6 a 14 di
quest’ultimo, contenuti nel capo III, enunciano una serie di criteri oggettivi
e in ordine gerarchico.  
  
---|---  
  
10

|

L’articolo 5 del regolamento n. 343/2003 prevede quanto segue:

«1. I criteri per la determinazione dello Stato membro competente si applicano
nell’ordine nel quale sono definiti dal presente capo.

2\. La determinazione dello Stato membro competente in applicazione di tali
criteri avviene sulla base della situazione esistente al momento in cui il
richiedente asilo ha presentato domanda di asilo per la prima volta in uno
Stato membro».  
  
---|---  
  
11

|

L’articolo 6 di detto regolamento dispone quanto segue:

«Se il richiedente asilo è un minore non accompagnato, è competente per
l’esame della domanda di asilo lo Stato membro nel quale si trova legalmente
un suo familiare, purché ciò sia nel miglior interesse del minore.

In mancanza di un familiare, è competente per l’esame della domanda lo Stato
membro in cui il minore ha presentato la domanda d’asilo».  
  
---|---  
  
12

|

L’articolo 13 del regolamento n. 343/2003 è formulato nei seguenti termini:

«Quando lo Stato membro competente per l’esame della domanda d’asilo non può
essere designato sulla base dei criteri enumerati nel presente regolamento, è
competente il primo Stato membro nel quale la domanda è stata presentata».  
  
---|---  
  
La direttiva 2005/85/CE

13

|

L’articolo 25 della direttiva 2005/85/CE del Consiglio, del 1o dicembre 2005,
recante norme minime per le procedure applicate negli Stati membri ai fini del
riconoscimento e della revoca dello status di rifugiato (GU L 326, pag. 13),
intitolato «Domande irricevibili», dispone quanto segue:

«1. Oltre ai casi in cui una domanda non è esaminata a norma del regolamento
[n. 343/2003], gli Stati membri non sono tenuti ad esaminare se al richiedente
sia attribuibile la qualifica di rifugiato a norma della direttiva 2004/83/CE
[del Consiglio, del 29 aprile 2004, recante norme minime sull’attribuzione, a
cittadini di paesi terzi o apolidi, della qualifica di rifugiato o di persona
altrimenti bisognosa di protezione internazionale, nonché norme minime sul
contenuto della protezione riconosciuta (GU L 304, pag. 12)], qualora la
domanda di asilo sia giudicata irricevibile a norma del presente articolo.

2\. Gli Stati membri possono giudicare una domanda di asilo irricevibile a
norma del presente articolo se:

|

a)

|

un altro Stato membro ha concesso lo status di rifugiato;  
  
---|---  
  
(...)

f)

|

il richiedente ha presentato una domanda identica dopo che sia stata presa una
decisione definitiva;  
  
---|---  
  
(...)».  
  
Procedimento principale

Il caso di MA

14

|

MA è una cittadina eritrea, nata il 24 maggio 1993, che è arrivata nel Regno
Unito il 25 luglio 2008, dove ha presentato una domanda d’asilo fin dal suo
ingresso.  
  
---|---  
  
15

|

Dopo aver constatato che MA aveva già presentato una domanda di asilo in
Italia, le autorità britanniche hanno chiesto alle autorità italiane di
prenderla in carico conformemente alle disposizioni pertinenti del regolamento
n. 343/2003, e queste ultime hanno accettato tale richiesta il 13 ottobre
2008.  
  
---|---  
  
16

|

Il trasferimento verso l’Italia, che avrebbe dovuto aver luogo il 26 febbraio
2009, non è stato eseguito. MA ha presentato ricorso dinanzi alla High Court
of Justice (England & Wales), Queen’s Bench Division (Administrative Court) al
fine di contestare la legittimità del trasferimento disposto.  
  
---|---  
  
17

|

Il 25 marzo 2010, il Secretary of State ha deciso, in applicazione
dell’articolo 3, paragrafo 2, del regolamento n. 343/2003, di esaminare la sua
domanda di asilo. Le è stato poi concesso lo status di rifugiato.  
  
---|---  
  
18

|

Il Secretary of State ha invitato MA a desistere dal suo ricorso ed essa si è
rifiutata di farlo.  
  
---|---  
  
Il caso di BT

19

|

BT, nata il 20 gennaio 1993, è parimenti cittadina eritrea. Essa è arrivata
nel Regno Unito il 12 agosto 2009, dove, il giorno dopo, ha presentato una
domanda di asilo.  
  
---|---  
  
20

|

Dopo aver constatato che BT aveva già presentato una domanda di asilo in
Italia, le autorità britanniche hanno chiesto alle autorità italiane di
prenderla in carico, e queste ultime hanno accettato tale richiesta il 28
settembre 2009.  
  
---|---  
  
21

|

Il 4 dicembre 2009, BT è stata trasferita in Italia.  
  
---|---  
  
22

|

Essa ha presentato ricorso dinanzi alla High Court of Justice (England &
Wales), Queen’s Bench Division (Administrative Court) per contestare la
legittimità del suo trasferimento verso l’Italia. A seguito della decisione
adottata da detto giudice il 18 febbraio 2010, BT è potuta ritornare nel Regno
Unito il 26 febbraio 2010.  
  
---|---  
  
23

|

Il 25 marzo 2010, il Secretary of State ha deciso di esaminare, in
applicazione dell’articolo 3, paragrafo 2, del regolamento n. 343/2003, la
domanda di asilo presentata da BT. Essa ha ottenuto lo status di rifugiato ma
non ha accettato di desistere dal suo ricorso.  
  
---|---  
  
Il caso di DA

24

|

DA, cittadino iracheno, è arrivato nel Regno Unito il 20 novembre 2009, dove
ha chiesto asilo l’8 dicembre 2009. Poiché DA aveva riconosciuto di aver già
presentato una domanda di asilo nei Paesi Bassi, alle autorità olandesi è
stato chiesto di prenderlo in carico, e queste ultime hanno accettato tale
richiesta il 2 febbraio 2010.  
  
---|---  
  
25

|

Il 14 luglio 2010, il Secretary of State ha disposto il trasferimento di DA
verso i Paesi Bassi. Tuttavia, a seguito di un ricorso presentato da DA il 26
luglio 2010 dinanzi alla High Court of Justice (England & Wales), Queen’s
Bench Division (Administrative Court), è stato deciso di non dare esecuzione
al trasferimento. Il Secretary of State ha poi accettato di esaminare la sua
domanda di asilo in base all’articolo 3, paragrafo 2, del regolamento n.
343/2003.  
  
---|---  
  
Causa principale e questione pregiudiziale

26

|

Le tre cause sono state riunite per la decisione nel merito.  
  
---|---  
  
27

|

Con decisione del 21 dicembre 2010, la High Court of Justice (England &
Wales), Queen’s Bench Division (Administrative Court) ha respinto i ricorsi
dei ricorrenti in via principale e ha statuito che, in forza dell’articolo 6,
secondo comma, del regolamento n. 343/2003, un minore non accompagnato che
chiede asilo e che non ha alcun familiare che si trovi legalmente nel
territorio di uno degli Stati membri va rinviato verso lo Stato membro in cui
ha presentato per la prima volta una domanda in tal senso.  
  
---|---  
  
28

|

Contro tale decisione MA, BT e DA hanno proposto appello dinanzi alla Court of
Appeal (England & Wales) (Civil Division).  
  
---|---  
  
29

|

Nella sua decisione di rinvio, tale giudice osserva che nessuno dei ricorrenti
in via principale ha un familiare, ai sensi del regolamento n. 343/2003, che
si trovi legalmente nel territorio di uno degli Stati membri.  
  
---|---  
  
30

|

I loro ricorsi sono stati esaminati congiuntamente poiché avevano tutti e tre
chiesto asilo nel Regno Unito in qualità di «minori non accompagnati» e che,
in ciascun caso, il Secretary of State ha archiviato, in un primo momento, il
ricorso per motivi attinenti al fatto che erano sicuri i due Stati membri
verso i quali intendeva rinviarli.  
  
---|---  
  
31

|

Il giudice del rinvio considera significativo che l’utilizzo della locuzione
«ha presentato domanda (...) per la prima volta» di cui all’articolo 5,
paragrafo 2, del regolamento n. 343/2003, non sia ripetuto nell’articolo 6,
secondo comma, di tale regolamento, che recita semplicemente «ha presentato la
domanda». Inoltre, esso evidenzia che, nella gerarchia dei criteri enunciati
nel capo III del citato regolamento, i minori non accompagnati occupano la
prima posizione.  
  
---|---  
  
32

|

Per quanto riguarda la ricevibilità della sua questione, esso rileva, in
particolare, che è ancora pendente una controversia tra le parti, consistente
in un’azione per risarcimento danni presentata da BT.  
  
---|---  
  
33

|

Pertanto, la Court of Appeal (England & Wales) (Civil Division) ha deciso di
sospendere il procedimento e di sottoporre alla Corte la seguente questione
pregiudiziale:

«Nel contesto del regolamento [n. 343/2003], quale sia lo Stato membro al
quale il secondo comma dell’articolo 6 attribuisce la competenza a
pronunciarsi sulla domanda d’asilo quando un richiedente asilo, che sia un
minore non accompagnato e sprovvisto di familiari che si trovino legalmente in
uno Stato membro, ha presentato domande di asilo in più di uno Stato membro».  
  
---|---  
  
Sulla questione pregiudiziale

Sulla ricevibilità

34

|

In via principale, il governo belga deduce l’irricevibilità della domanda di
pronuncia pregiudiziale.  
  
---|---  
  
35

|

Esso sostiene, in particolare, che, atteso che il Secretary of State ha
accettato di esaminare le domande di asilo presentate dai ricorrenti in via
principale, concretamente non vi è più alcuna controversia principale. La
questione se il criterio stabilito nell’articolo 6, secondo comma, del
regolamento n. 343/2003 individui come «Stato membro competente» il Regno
Unito o il primo Stato membro nel quale i ricorrenti in via principale hanno
presentato una domanda d’asilo avrebbe ormai per i citati ricorrenti un
carattere meramente accademico e una risposta sarebbe utile unicamente per
altre cause di cui sono o potrebbero essere investiti i giudici nazionali.  
  
---|---  
  
36

|

Si deve a questo proposito ricordare che, secondo una costante giurisprudenza,
il procedimento ex articolo 267 TFUE costituisce uno strumento di cooperazione
tra la Corte e i giudici nazionali, per mezzo del quale la prima fornisce ai
secondi gli elementi d’interpretazione del diritto dell’Unione necessari per
risolvere le controversie dinanzi ad essi pendenti (v., in particolare,
sentenze del 12 marzo 1998, Djabali, C-314/96, Racc. pag. I-1149, punto 17;
del 20 gennaio 2005, García Blanco, C-225/02, Racc. pag. I-523, punto 26, e
del 15 settembre 2011, Unió de Pagesos de Catalunya, C-197/10, Racc. pag.
I-8495, punto 16).  
  
---|---  
  
37

|

Le questioni relative all’interpretazione del diritto dell’Unione sollevate
dal giudice nazionale nel contesto di diritto e di fatto che egli individua
sotto la propria responsabilità, del quale non spetta alla Corte verificare
l’esattezza, godono di una presunzione di pertinenza. Il rifiuto della Corte
di statuire su una questione pregiudiziale sollevata da un giudice nazionale è
possibile solo qualora risulti manifestamente che la richiesta interpretazione
del diritto dell’Unione non ha alcuna relazione con la realtà o con l’oggetto
della causa principale, qualora il problema sia di natura ipotetica oppure
qualora la Corte non disponga degli elementi di fatto o di diritto necessari
per fornire una soluzione utile alle questioni che le sono sottoposte
(sentenza del 12 ottobre 2010, Rosenbladt, C-45/09, Racc. pag. I-9391, punto
33 e giurisprudenza ivi citata).  
  
---|---  
  
38

|

Nella specie, occorre rilevare che, nella sua decisione di rinvio, il giudice
del rinvio ha precisato che deve pronunciarsi sull’azione per risarcimento
danni di cui è investito da BT.  
  
---|---  
  
39

|

Orbene, la risposta alla questione sottoposta inciderebbe sull’eventuale
risarcimento da accordare a BT.  
  
---|---  
  
40

|

In considerazione dell’esistenza di una siffatta azione per risarcimento
danni, la quale costituisce parte integrante della causa principale, la
questione pregiudiziale resta pertinente per la soluzione della controversia
di cui è investito il giudice del rinvio.  
  
---|---  
  
41

|

La questione sottoposta, pertanto, non presenta un carattere ipotetico e la
domanda di pronuncia pregiudiziale è quindi ricevibile.  
  
---|---  
  
Nel merito

42

|

Con la sua questione, il giudice del rinvio chiede, sostanzialmente, se
l’articolo 6, secondo comma, del regolamento n. 343/2003 debba essere
interpretato nel senso che, qualora un minore non accompagnato sprovvisto di
familiari che si trovino legalmente nel territorio di uno Stato membro abbia
presentato domande di asilo in più di uno Stato membro, esso individua come
«Stato membro competente» lo Stato membro nel quale tale minore ha presentato
la sua prima domanda ovvero quello in cui egli si trova dopo avervi presentato
la sua ultima domanda in tal senso.  
  
---|---  
  
43

|

A tale proposito, occorre anzitutto rammentare che, ai sensi dell’articolo 3,
paragrafo 1, del regolamento n. 343/2003, la domanda d’asilo è esaminata da un
solo Stato membro, che è quello individuato come Stato competente in base ai
criteri enunciati al capo III.  
  
---|---  
  
44

|

L’articolo 5, paragrafo 1, del citato regolamento dispone che i criteri per la
determinazione dello Stato membro competente si applicano nell’ordine nel
quale sono definiti da detto capo III.  
  
---|---  
  
45

|

Emerge dall’articolo 5, paragrafo 2, del medesimo regolamento che la
determinazione dello Stato membro competente in applicazione dei criteri
stabiliti negli articoli da 6 a 14 dello stesso avviene sulla base della
situazione esistente al momento in cui il richiedente asilo ha presentato
domanda per la prima volta in uno Stato membro. Tale disposizione non può
avere ad oggetto la modifica del senso dei citati criteri. Infatti, come
rilevato dall’avvocato generale al paragrafo 56 delle sue conclusioni, essa
mira unicamente a stabilire il quadro entro il quale devono essere applicati i
citati criteri per determinare lo Stato membro competente.  
  
---|---  
  
46

|

Il primo dei criteri stabiliti nel capo III del regolamento n. 343/2003 è
quello previsto dall’articolo 6 di quest’ultimo, che consente di individuare
lo Stato membro competente per l’esame di una domanda presentata da un minore
non accompagnato ai sensi dell’articolo 2, lettera h), di tale regolamento.  
  
---|---  
  
47

|

Ai sensi del primo comma del citato articolo 6, lo Stato membro competente per
l’esame di una domanda presentata da un minore non accompagnato è quello nel
quale si trova legalmente un suo familiare, purché ciò sia nell’interesse del
minore.  
  
---|---  
  
48

|

Nella specie, emerge dalla decisione di rinvio che nessun familiare dei
ricorrenti principali si trova legalmente in uno Stato membro e lo Stato
membro competente deve pertanto essere individuato in base all’articolo 6,
secondo comma, del regolamento n. 343/2003, il quale prevede che la competenza
spetta allo Stato membro «in cui il minore ha presentato la domanda d’asilo».  
  
---|---  
  
49

|

Tale formulazione non consente di per sé di determinare se la domanda d’asilo
di cui trattasi sia la prima domanda in tal senso presentata dal minore
interessato in uno Stato membro oppure quella che egli ha presentato da ultimo
in un altro Stato membro.  
  
---|---  
  
50

|

Occorre tuttavia rammentare che, secondo una giurisprudenza costante, ai fini
dell’interpretazione di una norma di diritto dell’Unione, si deve tener conto
non solo della lettera della stessa, ma anche del suo contesto e degli scopi
perseguiti dalla normativa di cui essa fa parte (v., in particolare, sentenze
del 29 gennaio 2009, Petrosian, C-19/08, Racc. pag. I-495, punto 34, e del 23
dicembre 2009, Detiček, C-403/09 PPU, Racc. pag. I-12193, punto 33).  
  
---|---  
  
51

|

Per quanto riguarda il contesto dell’articolo 6, secondo comma, del
regolamento n. 343/2003, da un lato, occorre rilevare che la locuzione «ha
presentato domanda (...) per la prima volta» impiegata nell’articolo 5,
paragrafo 2, di tale regolamento non è stata ripetuta nell’articolo 6, secondo
comma, del citato regolamento. Dall’altro, quest’ultima disposizione fa
riferimento allo Stato membro «in cui il minore ha presentato la domanda
d’asilo», mentre l’articolo 13 del medesimo regolamento indica espressamente
che «è competente il primo Stato membro nel quale la domanda è stata
presentata».  
  
---|---  
  
52

|

Orbene, anche supponendo che il legislatore dell’Unione abbia inteso
designare, nell’articolo 6, secondo comma, del regolamento n. 343/2003, «il
primo Stato membro» come competente, ciò sarebbe stato espresso negli stessi
termini precisi impiegati nell’articolo 13 di tale regolamento.  
  
---|---  
  
53

|

Pertanto, l’espressione «Stato membro in cui il minore ha presentato la
domanda d’asilo» non può essere intesa nel senso che indica «il primo Stato
membro in cui il minore ha presentato la domanda d’asilo».  
  
---|---  
  
54

|

Inoltre, l’articolo 6, secondo comma, del regolamento n. 343/2003 deve
parimenti essere interpretato alla luce del suo obiettivo, il quale consiste
nell’accordare particolare attenzione al caso dei minori non accompagnati,
nonché dell’obiettivo principale di tale regolamento il quale, come previsto
nei suoi considerando 3 e 4, è volto a garantire l’effettivo accesso all’esame
dello status di rifugiato del richiedente.  
  
---|---  
  
55

|

Orbene, poiché i minori non accompagnati costituiscono una categoria di
persone particolarmente vulnerabili, la procedura di determinazione dello
Stato membro competente non dev’essere prolungata più di quanto strettamente
necessario, il che implica che, in linea di principio, essi non siano
trasferiti verso un altro Stato membro.  
  
---|---  
  
56

|

Le considerazioni che precedono sono confortate dalle esigenze che derivano
dal considerando 15 del regolamento n. 343/2003, ai sensi del quale
quest’ultimo rispetta i diritti fondamentali e osserva i principi che sono
riconosciuti, segnatamente, dalla Carta.  
  
---|---  
  
57

|

Infatti, tra tali diritti fondamentali compare, in particolare, quello sancito
nell’articolo 24, paragrafo 2, della Carta, consistente nella garanzia che, in
tutti gli atti relativi ai minori, siano essi compiuti da autorità pubbliche o
da istituzioni private, l’interesse superiore del minore sia considerato
preminente.  
  
---|---  
  
58

|

Quindi, l’articolo 6, secondo comma, del regolamento n. 343/2003 non può
essere interpretato in modo da violare il citato diritto fondamentale (v., per
analogia, sentenze Detiček, cit., punti 54 e 55, nonché del 5 ottobre 2010,
McB., C-400/10 PPU, Racc. pag. I-8965, punto 60).  
  
---|---  
  
59

|

Pertanto, benché l’interesse del minore sia menzionato esplicitamente solo al
primo comma dell’articolo 6 del regolamento n. 343/2003, l’articolo 24,
paragrafo 2, della Carta, letto in combinato disposto con l’articolo 51,
paragrafo 1, di quest’ultima, produce l’effetto che, in tutte le decisioni che
adottano gli Stati membri sul fondamento del secondo comma del citato articolo
6, l’interesse superiore del minore deve parimenti essere considerato
preminente.  
  
---|---  
  
60

|

Tale presa in considerazione dell’interesse superiore del minore impone, in
linea di principio, che, in circostanze come quelle che caratterizzano la
situazione dei ricorrenti in via principale, l’articolo 6, secondo comma, del
regolamento n. 343/2003 sia interpretato nel senso che designa come competente
lo Stato membro nel quale il minore si trova dopo avervi presentato una
domanda.  
  
---|---  
  
61

|

Infatti, nell’interesse dei minori non accompagnati è necessario, come emerge
dal punto 55 della presente sentenza, non prolungare inutilmente la procedura
di determinazione dello Stato membro competente, bensì assicurare loro un
rapido accesso alle procedure volte al riconoscimento dello status di
rifugiato.  
  
---|---  
  
62

|

Tale metodo di determinazione dello Stato membro competente per l’esame di una
domanda d’asilo presentata da un minore non accompagnato sprovvisto di
familiari nel territorio di uno Stato membro si basa su un criterio oggettivo,
come previsto dal considerando 4 del regolamento n. 343/2003.  
  
---|---  
  
63

|

Inoltre, una siffatta interpretazione dell’articolo 6, secondo comma, del
regolamento n. 343/2003, che designa come competente lo Stato membro nel quale
il minore si trova dopo avervi presentato una domanda, non implica,
contrariamente a quanto fatto valere dal governo olandese nelle sue
osservazioni scritte, che il minore non accompagnato la cui domanda di asilo
sia stata respinta nel merito in un primo Stato membro possa poi imporre a un
altro Stato membro di esaminare una domanda d’asilo.  
  
---|---  
  
64

|

Infatti, emerge dall’articolo 25 della direttiva 2005/85 che, oltre ai casi in
cui una domanda non è esaminata a norma del regolamento n. 343/2003, gli Stati
membri non sono tenuti ad esaminare se al richiedente sia attribuibile la
qualifica di rifugiato qualora la domanda di asilo sia giudicata irricevibile
in quanto, in particolare, il richiedente ha presentato una domanda identica
dopo che sia stata presa una decisione definitiva.  
  
---|---  
  
65

|

Peraltro, occorre aggiungere che, poiché la domanda di asilo deve essere
esaminata da un solo Stato membro, lo Stato membro che, in circostanze come
quelle della causa principale, è individuato come competente in forza
dell’articolo 6, secondo comma, del regolamento n. 343/2003, ne informa lo
Stato membro nel quale è stata presentata la prima domanda di asilo.  
  
---|---  
  
66

|

Alla luce di tutte le considerazioni che precedono, si deve rispondere alla
questione sottoposta dichiarando che l’articolo 6, secondo comma, del
regolamento n. 343/2003 deve essere interpretato nel senso che, in circostanze
come quelle del procedimento principale, nelle quali un minore non
accompagnato, sprovvisto di familiari che si trovino legalmente nel territorio
di uno Stato membro, ha presentato domanda di asilo in più di uno Stato
membro, designa come «Stato membro competente» lo Stato membro nel quale si
trova tale minore dopo avervi presentato una domanda di asilo.  
  
---|---  
  
Sulle spese

67

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 6, secondo comma, del regolamento (CE) n. 343/2003 del Consiglio,
del 18 febbraio 2003, che stabilisce i criteri e i meccanismi di
determinazione dello Stato membro competente per l’esame di una domanda
d’asilo presentata in uno degli Stati membri da un cittadino di un paese
terzo, deve essere interpretato nel senso che, in circostanze come quelle del
procedimento principale, nelle quali un minore non accompagnato, sprovvisto di
familiari che si trovino legalmente nel territorio di uno Stato membro, ha
presentato domanda di asilo in più di uno Stato membro, designa come «Stato
membro competente» lo Stato membro nel quale si trova tale minore dopo avervi
presentato una domanda di asilo.  
  
---|---  
|

Firme  
  
---|---  
  
* * *

( *1 ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

