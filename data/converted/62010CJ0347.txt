

SENTENZA DELLA CORTE (Grande Sezione)

17 gennaio 2012 ( *1 )

«Previdenza sociale dei lavoratori migranti — Regolamento (CEE) n. 1408/71 —
Lavoratore occupato su una piattaforma gassifera situata sulla piattaforma
continentale adiacente ai Paesi Bassi — Assicurazione obbligatoria — Diniego
del versamento di un sussidio di invalidità»

Nella causa C-347/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Rechtbank Amsterdam (Paesi Bassi), con
decisione del 5 luglio 2010, pervenuta in cancelleria l’8 luglio 2010, nel
procedimento

A. Salemink

contro

Raad van bestuur van het Uitvoeringsinstituut werknemersverzekeringen,

LA CORTE (Grande Sezione),

composta dal sig. V. Skouris, presidente, dai sigg. A. Tizzano, J.N. Cunha
Rodrigues, K. Lenaerts e J.-C. Bonichot, presidenti di sezione, dalla sig.ra
R. Silva de Lapuerta, dai sigg. K. Schiemann (relatore), E. Juhász, G.
Arestis, D. Šváby e dalla sig.ra M. Berger, giudici,

avvocato generale: sig. P. Cruz Villalón

cancelliere: sig.ra L. Hewlett, amministratore principale

vista la fase scritta del procedimento e in seguito all’udienza del 14 giugno
2011,

considerate le osservazioni presentate:

—

|

per Salemink, da R.E. Zalm, jurist;  
  
---|---  
  
—

|

per il Raad van bestuur van het Uitvoeringsinstituut werknemersverzekeringen,
da I. Eijkhout, in qualità di agente;  
  
---|---  
  
—

|

per il governo dei Paesi Bassi, da C.M. Wissels e M. Noort, in qualità di
agenti;  
  
---|---  
  
—

|

per il governo greco, da S. Vodina e E.-M. Mamouna, nonché da G. Karipsiadis,
in qualità di agenti;  
  
---|---  
  
—

|

per il governo spagnolo, inizialmente da B. Plaza Cruz, successivamente da S.
Centeno Huerta, in qualità di agenti;  
  
---|---  
  
—

|

per la Commissione europea, da M. van Beek e V. Kreuschitz, in qualità di
agenti,  
  
---|---  
  
sentite le conclusioni dell’avvocato generale, presentate all’udienza dell’8
settembre 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 39 CE e 299 CE nonché dei titoli I e II del regolamento (CEE) n.
1408/71 del Consiglio, del 14 giugno 1971, relativo all’applicazione dei
regimi di sicurezza sociale ai lavoratori subordinati, ai lavoratori autonomi
e ai loro familiari che si spostano all’interno della Comunità, nella versione
modificata ed aggiornata dal regolamento (CE) n. 118/97 del Consiglio, del 2
dicembre 1996, (GU 1997, L 28, pag. 1), come modificato dal regolamento (CE)
n. 1606/98 del Consiglio, del 29 giugno 1998 (GU L 209, pag. 1; in prosieguo:
il «regolamento n. 1408/71»).  
  
---|---  
  
2

|

Detta domanda è stata presentata nell’ambito di una lite che oppone il sig.
Salemink, cittadino olandese che aveva lavorato su una piattaforma gassifera
situata sulla piattaforma continentale adiacente ai Paesi bassi e residente in
Spagna, al Raad van bestuur van het Uitvoeringsinstituut
werknemersverzekeringen (Consiglio di amministrazione dell’Istituto di
gestione delle assicurazioni per i lavoratori subordinati), in merito al
diniego di quest’ultimo di concedergli un sussidio di invalidità.  
  
---|---  
  
Contesto normativo

Il diritto internazionale

3

|

La Convenzione delle Nazioni Unite sul diritto del mare, firmata a Montego Bay
(Giamaica) il 10 dicembre 1982, entrata in vigore il 16 novembre 1994,
ratificata dal Regno dei Paesi Bassi il 28 giugno 1996 e approvata a nome
della Comunità europea con la decisione 98/392/CE del Consiglio, del 23 marzo
1998 (GU L 179, pag. 1; in prosieguo: la «Convenzione sul diritto del mare»),
dispone all’articolo 60, intitolato «Isole artificiali, installazioni e
strutture nella zona economica esclusiva»:

«1. Nella zona economica esclusiva lo Stato costiero gode del diritto
esclusivo di costruire e di autorizzare e disciplinare la costruzione, la
conduzione e l’utilizzo di:

|

a)

|

isole artificiali;  
  
---|---  
  
b)

|

installazioni e strutture realizzate per gli scopi previsti dall’articolo 56 e
per altri fini economici;  
  
---|---  
  
c)

|

installazioni e strutture che possano interferire con l’esercizio dei diritti
dello Stato costiero nella zona.  
  
---|---  
  
2\. Lo Stato costiero ha giurisdizione esclusiva su tali isole artificiali,
installazioni e strutture, anche in materia di leggi e regolamenti doganali,
fiscali, sanitari, di sicurezza e di immigrazione.

(…)».  
  
4

|

L’articolo 77 della Convenzione sul diritto del mare, intitolato «Diritti
dello Stato costiero sulla piattaforma continentale», dispone:

«1. Lo Stato costiero esercita sulla piattaforma continentale diritti sovrani
allo scopo di esplorarla e sfruttarne le risorse naturali.

2\. I diritti indicati al numero 1 sono esclusivi nel senso che, se lo Stato
costiero non esplora la piattaforma continentale o non ne sfrutta le risorse,
nessun altro può intraprendere tali attività senza il suo espresso consenso.

3\. I diritti dello Stato costiero sulla piattaforma continentale non
dipendono dall’occupazione effettiva o fittizia o da qualsiasi specifica
proclamazione.

(…)».  
  
---|---  
  
5

|

In forza dell’articolo 80 della stessa Convenzione, intitolato «Isole
artificiali, installazioni e strutture sulla piattaforma continentale»:

«L’articolo 60 si applica, mutatis mutandis, alle isole artificiali, alle
installazioni e alle strutture situate sulla piattaforma continentale».  
  
---|---  
  
La normativa dell’Unione

6

|

L’articolo 13 del regolamento n. 1408/71, intitolato «Norme generali», così
dispone:

«1. Le persone per cui è applicabile il presente regolamento sono soggette
alla legislazione di un solo Stato membro, fatti salvi gli articoli 14 quater
e 14 septies. Tale legislazione è determinata in base alle disposizioni del
presente titolo.

2\. Con riserva degli articoli da 14 a 17:

|

a)

|

la persona che esercita un’attività subordinata nel territorio di uno Stato
membro è soggetta alla legislazione di tale Stato membro anche se risiede nel
territorio di un altro Stato membro o se l’impresa o il datore di lavoro da
cui dipende ha la propria sede o il proprio domicilio nel territorio di un
altro Stato membro;  
  
---|---  
  
(…)».  
  
La normativa nazionale

7

|

Ai sensi dell’articolo 3 della legge sul regime di malattia (Ziektewet; in
prosieguo: la «ZW»):

«1. Per “lavoratore subordinato” si intende la persona fisica di età inferiore
a 65 anni assunta con un contratto di diritto privato o pubblico.

2\. La persona che svolge il suo impiego fuori dei Paesi Bassi non viene
considerata come lavoratore subordinato, a meno che non risieda nei Paesi
Bassi e anche il suo datore di lavoro risieda o abbia sede in tale paese».  
  
---|---  
  
8

|

La legge sul lavoro e il reddito in base alla capacità lavorativa (Wet werk en
inkomen naar arbeidsvermogen; in prosieguo: la «WIA»), entrata in vigore il 1o
gennaio 2006, prevede all’articolo 7, paragrafo 1, che «il lavoratore
subordinato è assicurato obbligatoriamente».  
  
---|---  
  
9

|

In forza dell’articolo 8, paragrafo 1, della WIA, «è considerato come
lavoratore subordinato ai sensi della presente legge, il lavoratore
subordinato ai sensi della [ZW], ad eccezione di colui il cui statuto è
disciplinato dall’articolo 4, paragrafo 1, lettera g), di detta legge».  
  
---|---  
  
10

|

Dall’articolo 18, paragrafi 1 e 2, della WIA, risulta che può assicurarsi
volontariamente una persona di età inferiore a 65 anni che non possa essere
considerata un lavoratore subordinato ai sensi dell’articolo 3, secondo e
quinto comma della ZW, la cui assicurazione obbligatoria sia cessata, che
risieda fuori dai Paesi Bassi e che, subito dopo la fine dell’assicurazione
obbligatoria, abbia concluso un contratto di lavoro della durata massima di
cinque anni con un datore di lavoro residente o avente sede nei Paesi Bassi.  
  
---|---  
  
11

|

Ai sensi dell’articolo 47, paragrafo 1, della WIA, l’assicurato in stato di
malattia ha diritto al sussidio di invalidità se il termine di attesa è
trascorso, l’invalidità è totale e di lunga durata, e non è applicabile alcun
motivo di esclusione.  
  
---|---  
  
12

|

In forza dell’articolo 3 della legge relativa al lavoro di attività mineraria
nel mare del Nord (Wet arbeid mijnbouw Noordzee):

«1. Il presente articolo si applica ai lavoratori che non sono assicurati in
forza della [ZW] né da alcun corrispondente regime legale di uno Stato membro
dell’Unione europea, il cui contratto di lavoro sia disciplinato dalla
normativa olandese in materia di contratti di lavoro, almeno nelle sue
disposizioni vincolanti.

2\. Il lavoratore che, a causa di una malattia, non sia in grado di effettuare
il lavoro convenuto ha diritto alla retribuzione di cui all’articolo 629,
paragrafo 1, del libro 7 del Codice civile durante 104 settimane, anche se il
contratto di lavoro è cessato durante detto periodo».  
  
---|---  
  
I fatti della causa principale e la questione pregiudiziale

13

|

Il sig. Salemink, cittadino olandese, ha lavorato, a partire dal 1996, come
infermiere, e in parte come radiologo, su una piattaforma di produzione della
società Nederlandse Aardolie Maatschappij. La piattaforma di cui trattasi si
situa fuori delle acque territoriali olandesi, sulla piattaforma continentale
adiacente ai Paesi Bassi, ad una distanza di circa 80 chilometri dalla costa
olandese.  
  
---|---  
  
14

|

Il 10 settembre 2004 il sig. Salemink trasferiva la propria residenza in
Spagna.  
  
---|---  
  
15

|

Prima della sua partenza per la Spagna, il sig. Salemink era assicurato
obbligatoriamente ai sensi della ZW, il cui articolo 3, paragrafo 2,
stabilisce che la persona che svolge il suo impiego fuori dei Paesi Bassi non
viene considerata come lavoratore subordinato, a meno che non risieda nei
Paesi Bassi e anche il suo datore di lavoro risieda o abbia sede nel detto
Stato membro.  
  
---|---  
  
16

|

A partire dal suo trasferimento in Spagna, il sig. Salemink ha cessato di
soddisfare la condizione di residenza di cui al detto articolo 3, paragrafo 2,
e, di conseguenza, è stato escluso dall’assicurazione obbligatoria, in
particolare contro l’invalidità.  
  
---|---  
  
17

|

A decorrere dal 4 ottobre 2004, il sig. Salemink veniva ammesso
all’assicurazione volontaria a cui tuttavia, in seguito, è stato posto fine a
causa del mancato pagamento dei contributi. I successivi tentativi effettuati
dal sig. Salemink, durante l’anno 2006, per essere ammesso all’assicurazione
volontaria sono risultati vani a causa della tardività di tali pratiche.  
  
---|---  
  
18

|

Avendo fatto riferimento, il 24 ottobre 2006, alla sua condizione di malato,
il sig. Salemink ha chiesto, l’11 settembre 2007, un sussidio d’invalidità in
forza della WIA, a partire dal 24 ottobre 2008.  
  
---|---  
  
19

|

Detta domanda non veniva accolta dall’Uitvoeringsinstituut
werknemersverzekeringen (Istituto di gestione delle assicurazioni per i
lavoratori subordinati; in prosieguo: l’«UWV»), in quanto il sig. Salemink,
alla data di inizio della sua invalidità, vale a dire il 24 ottobre 2006, non
era assicurato a titolo obbligatorio. Residendo il sig. Salemink dal 10
settembre 2004 al di fuori dei Paesi Bassi, l’UWV ha considerato che non era
più assicurato a titolo obbligatorio a partire da tale data.  
  
---|---  
  
20

|

Dinanzi al Rechtbank Amsterdam, il sig. Salemink ha sostenuto che era in grado
di poter usufruire di un sussidio d’invalidità in base al regolamento n.
1408/71 che, a suo avviso, si applica sulla piattaforma continentale adiacente
ai Paesi Bassi, la quale dovrebbe essere considerata facente parte del
territorio olandese.  
  
---|---  
  
21

|

A tal riguardo, egli fa riferimento alla politica sostenuta dalla Sociale
Verzekeringsbank (Banca di assicurazioni sociali, in prosieguo: la «SVB»), a
partire dal 1o gennaio 2006, che si ispira alla sentenza della Corte del 29
giugno 1994, Aldewereld (C-60/93, Racc. pag. I-2991), e che mira a considerare
i lavoratori subordinati che lavorano sulla piattaforma continentale adiacente
ai Paesi Bassi come assicurati in forza della sicurezza sociale olandese.  
  
---|---  
  
22

|

Il giudice del rinvio descrive tale politica come segue:

«La SVB considera che il titolo II del regolamento [n. 1408/71] si applica se
un lavoratore subordinato risiede nel territorio della Comunità, ma lavora
fuori dal territorio della medesima per un datore di lavoro avente sede nella
Comunità. A questo riguardo la SVB desume [dalle considerazioni delle sentenze
della Corte di giustizia del 12 luglio 1984] da Prodest [237/83, Racc. pag.
3153] e Aldewereld [cit.] la condizione che il lavoratore, immediatamente
prima del lavoro svolto fuori dalla Comunità, debba essere stato assicurato
nello Stato membro in cui ha sede il suo datore di lavoro, ovvero che il
lavoratore sia assicurato in forza della normativa nazionale di detto Stato
membro durante il lavoro al di fuori della Comunità. Se è soddisfatta una di
queste condizioni, la SVB presume che la normativa dello Stato membro del
datore di lavoro sia indicata come applicabile per il periodo in cui è stato
svolto un lavoro fuori dalla Comunità».  
  
---|---  
  
23

|

Orbene, l’UWV ha considerato che, dopo il suo trasferimento in Spagna, il sig.
Salemink non soddisfaceva più le condizioni d’iscrizione all’assicurazione
obbligatoria.  
  
---|---  
  
24

|

Il giudice del rinvio esprime i suoi dubbi riguardo all’estensione
dell’applicabilità del regolamento n. 1408/71 alla piattaforma continentale in
esame. Esso si chiede se non si debba distinguere fra, da un lato, il
territorio sul quale uno Stato membro è sovrano e, dall’altro, il territorio
sul quale esso è competente per esercitare dei diritti sovrani limitati, ma in
cui dispone anche della competenza di non esercitarli — come ha fatto, secondo
il giudice del rinvio, lo Stato olandese per quanto concerne la legislazione
della sicurezza sociale sulla piattaforma continentale. Così, si pone la
questione se uno Stato membro abbia il diritto di trattare diversamente, nei
limiti della competenza funzionale che si esercita sulla piattaforma
continentale, i lavoratori subordinati che vi lavorano e quelli che lavorano
sul territorio di detto Stato.  
  
---|---  
  
25

|

Il giudice del rinvio ammette che il diniego della UWV può risultare
incompatibile con il principio della libera circolazione dei lavoratori, in
quanto il sig. Salemink ha perduto un vantaggio di cui godeva allorché era
residente nei Paesi Bassi. Tuttavia, esso si domanda se tale incompatibilità
possa essere attenuata dal fatto che il sig. Salemink è stato in grado di
assicurarsi volontariamente e si è avvalso di tale possibilità.  
  
---|---  
  
26

|

In conclusione, il giudice del rinvio osserva che la condizione di residenza
di cui all’articolo 3, paragrafo 2, della ZW è un criterio controverso in
quanto esso può potenzialmente comportare una discriminazione a causa della
cittadinanza.  
  
---|---  
  
27

|

In tali circostanze, il Rechtbank Amsterdam ha deciso di sospendere il
procedimento e di sottoporre alla Corte la seguente questione pregiudiziale:

«Se le norme del diritto comunitario europeo che mirano ad instaurare la
libera circolazione dei lavoratori, segnatamente le norme di cui ai titoli I e
II del regolamento n. 1408/71, nonché gli articoli 39 e 299 del Trattato CE
ostino a che il lavoratore subordinato che lavora fuori dal territorio
olandese, in un impianto situato sulla piattaforma continentale, adiacente ai
Paesi Bassi, per un datore di lavoro avente sede nei Paesi Bassi, non sia
assicurato in forza della legislazione nazionale sulle assicurazioni
nazionali, solo perché non risiede nei Paesi Bassi, bensì in un altro Stato
membro (in casu: la Spagna), anche se ha la cittadinanza olandese e anche se
gli è stata offerta la possibilità di sottoscrivere un’assicurazione
volontaria a condizioni sostanzialmente uguali a quelle vigenti per
l’assicurazione obbligatoria».  
  
---|---  
  
Sulla questione pregiudiziale

28

|

Con la sua questione il giudice del rinvio chiede, in sostanza, se le
disposizioni del regolamento n. 1408/71 e l’articolo 39 CE debbano essere
interpretati nel senso che ostano a che un lavoratore, che svolge le sue
attività lavorative in un impianto fisso situato su una piattaforma
continentale adiacente ad uno Stato membro, non sia assicurato
obbligatoriamente in detto Stato membro in forza della normativa nazionale di
assicurazione sociale solo perché risiede non in questo Stato ma in un altro
Stato membro.  
  
---|---  
  
29

|

Al riguardo si deve ricordare che, ai sensi dell’articolo 13, paragrafo 2,
lettera a), del regolamento n. 1408/71, la persona che svolge un’attività
subordinata sul territorio di uno Stato membro è soggetta alla normativa di
detto Stato, anche se risiede sul territorio di un altro Stato membro.  
  
---|---  
  
30

|

Tuttavia, l’applicabilità di detto articolo 13, paragrafo 2, lettera a),
nonché del diritto dell’Unione in generale è, in un caso come quello di cui
trattasi nella causa principale, contestata tanto dal governo olandese quanto
dall’UWV in quanto l’attività lavorativa di cui trattasi è esercitata su una
piattaforma gassifera situata sulla piattaforma continentale adiacente ai
Paesi Bassi, al di fuori delle acque territoriali olandesi. Il governo
olandese e l’UWV hanno sostenuto al riguardo che la portata territoriale del
regolamento n. 1048/71 è limitata al solo territorio nazionale. Il giudice del
rinvio formula del pari dubbi quanto all’applicabilità del diritto dell’Unione
alla piattaforma continentale di cui trattasi.  
  
---|---  
  
31

|

Al riguardo occorre riferirsi alle norme e ai principi del diritto
internazionale relativi al regime giuridico della piattaforma continentale.  
  
---|---  
  
32

|

Nella sentenza del 20 febbraio 1969 (cause dette «della piattaforma
continentale del mare del Nord», Recueil des arrêts, avis consultatifs et
ordonnances, 1969, pag. 3, paragrafo 19), la Corte internazionale di giustizia
ha dovuto pronunciarsi sui diritti dello Stato costiero concernenti l’area di
piattaforma continentale che costituisce un prolungamento naturale del suo
territorio sotto il mare. Essa ha affermato che tali diritti esistono ipso
facto e ab initio in virtù della sovranità dello Stato su questo territorio e
come un’estensione di questa sovranità sotto forma di esercizio dei diritti
sovrani ai fini dell’esplorazione del letto del mare e dello sfruttamento
delle sue risorse naturali.  
  
---|---  
  
33

|

Dall’articolo 77 della Convenzione sul diritto del mare risulta che lo Stato
costiero esercita diritti sovrani sulla piattaforma continentale ai fini
dell’esplorazione e dello sfruttamento delle sue risorse naturali. Tali
diritti sono esclusivi nel senso che, se lo Stato costiero non esplora la
piattaforma continentale o non ne sfrutta le risorse naturali, nessuno può
effettuare tali attività senza il suo espresso consenso.  
  
---|---  
  
34

|

Quanto alle isole artificiali, alle installazioni e alle strutture situate
sulla piattaforma continentale, ai sensi dell’articolo 80 della Convenzione
sul diritto del mare, in combinato disposto con l’articolo 60 della stessa
Convenzione, lo Stato costiero gode del diritto esclusivo di procedere alla
loro costruzione nonché di autorizzare e disciplinare la loro costruzione, il
loro sfruttamento e la loro utilizzazione. Lo Stato costiero ha giurisdizione
esclusiva su tali isole artificiali, installazioni e strutture.  
  
---|---  
  
35

|

Poiché la piattaforma continentale adiacente ad uno Stato membro rientra nella
sua sovranità, benché funzionale e limitata (v., in tal senso, sentenza del 29
marzo 2007, Aktiebolaget NN, C-111/05, Racc. pag. I-2697, punto 59), un lavoro
svolto su impianti fissi o galleggianti situati su detta piattaforma
continentale, nell’ambito di attività di esplorazione e/o di sfruttamento
delle risorse naturali, deve essere considerato, ai fini dell’applicazione del
diritto dell’Unione, come un’attività svolta sul territorio di tale Stato (v.,
in tal senso, sentenze del 27 febbraio 2002, Weber, C-37/00, Racc. pag.
I-2013, punto 36, e del 20 ottobre 2005, Commissione/Regno Unito, C-6/04,
Racc. pag. I-9017, punto 117).  
  
---|---  
  
36

|

Lo Stato membro che si avvale delle prerogative economiche di esplorazione e/o
di sfruttamento delle risorse esercitate sulla parte della piattaforma
continentale ad esso adiacente non può quindi sottrarsi all’applicazione delle
disposizioni del diritto dell’Unione dirette a garantire la libera
circolazione dei lavoratori che svolgono l’attività lavorativa su tali
installazioni.  
  
---|---  
  
37

|

Stabilita l’applicabilità del diritto dell’Unione e, in particolare, del
regolamento n. 1408/71 alla piattaforma continentale adiacente ad uno Stato
membro, occorre esaminare se detto regolamento e le disposizioni del Trattato
CE relative alla libera circolazione dei lavoratori ostino a che una persona
nella situazione del sig. Salemink sia esclusa dal regime di assicurazione
obbligatoria a seguito del trasferimento della sua residenza in Spagna.  
  
---|---  
  
38

|

Va sottolineato al riguardo che l’articolo 13, paragrafo 2, lettera a), del
regolamento n. 1408/71 mira unicamente a determinare la normativa nazionale da
applicare alle persone che svolgono un’attività subordinata sul territorio di
uno Stato membro. In quanto tale, detta disposizione non intende determinare
le condizioni dell’esistenza del diritto o dell’obbligo di iscriversi ad un
regime previdenziale oppure a un ramo particolare dello stesso. Come la Corte
ha ripetutamente affermato nella sua giurisprudenza, spetta alla normativa di
ciascuno Stato membro determinare tali condizioni (v., in particolare,
sentenze del 23 settembre 1982, Koks, 275/81, Racc. pag. 3013, e del 7 luglio
2005, van Pommeren-Bourgondiën, C-227/03, Racc. pag. I-6101, punto 33).  
  
---|---  
  
39

|

Tuttavia, anche se gli Stati membri conservano la loro competenza a
disciplinare i presupposti d’iscrizione ai loro sistemi di previdenza sociale,
nell’esercizio di tale competenza essi devono tuttavia rispettare il diritto
dell’Unione e, in particolare, le disposizioni del Trattato relative alla
libera circolazione dei lavoratori (v., in tal senso, sentenze del 3 maggio
1990, Kits van Heijningen, C-2/89, Racc. pag. I-1755, punto 20, e del 23
novembre 2000, Elsen, C-135/99, Racc. pag. I-10409, punto 33).  
  
---|---  
  
40

|

Di conseguenza, da un lato, tali condizioni non possono produrre l’effetto di
escludere dalla sfera di applicazione di una normativa nazionale, come quella
di cui trattasi nella causa principale, le persone cui, in forza del
regolamento n. 1408/71, tale normativa è applicabile e, d’altro lato, i regimi
d’iscrizione alle assicurazioni obbligatorie devono essere compatibili con il
disposto dell’articolo 39 CE (v., in tal senso, citate sentenze Kits van
Heijningen, punto 20, e van Pommeren-Bourgondiën, punto 39).  
  
---|---  
  
41

|

Orbene, l’articolo 13, paragrafo 2, lettera a), del regolamento n. 1408/71
stabilisce espressamente che la persona che esercita un’attività subordinata
nel territorio di uno Stato membro è soggetta alla legislazione di tale Stato
«anche se risiede nel territorio di un altro Stato membro». Tale disposizione
non sarebbe rispettata se il requisito della residenza imposto dalla normativa
dello Stato membro nel territorio del quale l’attività subordinata è svolta,
onde poter fruire del regime assicurativo obbligatorio da essa previsto,
potesse essere opposto ai soggetti di cui all’articolo 13, paragrafo 2,
lettera a). Per quanto riguarda questi soggetti, questa disposizione fa sì che
il requisito della residenza venga sostituito da una condizione che si
riferisce allo svolgimento dell’attività subordinata nel territorio dello
Stato membro di cui trattasi (v. sentenza Kits van Heijningen, cit., punto
21).  
  
---|---  
  
42

|

Pertanto, risulta incompatibile con l’articolo 13, paragrafo 2, lettera a),
del regolamento n. 1408/71 una normativa nazionale, come quella di cui
trattasi nella causa principale, in forza della quale è in funzione del
criterio di residenza che un lavoratore che svolge la sua attività su una
piattaforma gassifera situata sulla piattaforma continentale adiacente ad uno
Stato membro potrà o meno fruire di un’assicurazione obbligatoria nello stesso
Stato.  
  
---|---  
  
43

|

Inoltre, è giocoforza constatare che siffatta legislazione nazionale pone i
lavoratori non residenti, come il sig. Salemink, in una situazione meno
favorevole dei lavoratori residenti per quanto riguarda la loro copertura
previdenziale nei Paesi Bassi e pregiudica in tal modo il principio di libera
circolazione garantito dall’articolo 39 CE.  
  
---|---  
  
44

|

Anche se la Corte, al punto 40 della citata sentenza van Pommeren-Bourgondiën,
non ha escluso che il requisito della residenza per continuare a rientrare
nell’assicurazione obbligatoria a taluni rami previdenziali possa essere
compatibile con l’articolo 39 CE, la possibilità consentita al sig. Salemink
di un’iscrizione a titolo volontario non può far venir meno quanto rilevato al
punto 43 della presente sentenza. Infatti, le pratiche che i lavoratori non
residenti che intendono assicurarsi a titolo volontario devono intraprendere
di propria iniziativa, nonché le difficoltà legate ad un’assicurazione di tale
tipo, quale il rispetto dei tempi per la presentazione di una domanda di
assicurazione, costituiscono elementi che pongono i lavoratori non residenti,
che dispongono soltanto di una possibilità di assicurazione a titolo
volontario, in una situazione meno favorevole rispetto ai residenti, i quali
sono coperti da un’assicurazione obbligatoria.  
  
---|---  
  
45

|

Di conseguenza, si deve rispondere alla questione sollevata che l’articolo 13,
paragrafo 2, lettera a), del regolamento n. 1408/71 e l’articolo 39 CE devono
essere interpretati nel senso che essi ostano a che un lavoratore che svolge
l’attività lavorativa su un impianto fisso situato sulla piattaforma
continentale adiacente ad uno Stato membro non sia assicurato a titolo
obbligatorio in detto Stato membro in forza della normativa nazionale di
assicurazioni sociali, per il solo motivo che egli risiede non in questo Stato
ma in un altro Stato membro.  
  
---|---  
  
Sulle spese

46

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Grande Sezione) dichiara:  
  
---|---  
|

L’articolo 13, paragrafo 2, lettera a), del regolamento (CEE) n. 1408/71 del
Consiglio, del 14 giugno 1971, relativo all’applicazione dei regimi di
sicurezza sociale ai lavoratori subordinati, ai lavoratori autonomi e ai loro
familiari che si spostano all’interno della Comunità, nella versione
modificata ed aggiornata dal regolamento (CE) n. 118/97 del Consiglio, del 2
dicembre 1996, come modificato dal regolamento (CE) n. 1606/98 del Consiglio,
del 29 giugno 1998, e l’articolo 39 CE devono essere interpretati nel senso
che essi ostano a che un lavoratore che svolge l’attività lavorativa su un
impianto fisso situato sulla piattaforma continentale adiacente ad uno Stato
membro non sia assicurato a titolo obbligatorio in detto Stato membro in forza
della normativa nazionale di assicurazioni sociali, per il solo motivo che
egli risiede non in questo Stato ma in un altro Stato membro.  
  
---|---  
|

Firme  
  
---|---  
  
* * *

( *1 ) Lingua processuale: l’olandese.

