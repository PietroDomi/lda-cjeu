  
  
SENTENZA DELLA CORTE (Terza Sezione)

16 febbraio 2012 ( *1 )

«Società dell’informazione — Diritto di autore — Internet — Prestatore di
servizi di hosting — Trattamento delle informazioni memorizzate su una
piattaforma di rete sociale in linea — Predisposizione di un sistema di
filtraggio di tali informazioni al fine di impedire la messa a disposizione di
file che ledono i diritti d’autore — Assenza di un obbligo generale di
sorvegliare le informazioni memorizzate»

Nella causa C-360/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal presidente del rechtbank van eerste
aanleg te Brussel (Belgio), con decisione del 28 giugno 2010, pervenuta in
cancelleria il 19 luglio 2010, nel procedimento

Belgische Vereniging van Auteurs, Componisten en Uitgevers CVBA (SABAM)

contro

Netlog NV,

LA CORTE (Terza Sezione),

composta dal sig. K. Lenaerts, presidente di sezione, dal sig. J. Malenovský
(relatore), dalla sig.ra R. Silva de Lapuerta, dai sigg. G. Arestis e D.
Šváby, giudici,

avvocato generale: sig. P. Cruz Villalón

cancelliere: sig.ra M. Ferreira, amministratore principale

vista la fase scritta del procedimento e in seguito all’udienza del 7 luglio
2011,

considerate le osservazioni presentate:

—

|

per la Belgische Vereniging van Auteurs, Componisten en Uitgevers CVBA
(SABAM), da B. Michaux, F. de Visscher e F. Brison, advocaten;  
  
---|---  
  
—

|

per la Netlog NV, da P. Van Eecke, advocaat;  
  
---|---  
  
—

|

per il governo belga, da T. Materne e J.-C. Halleux, in qualità di agenti;  
  
---|---  
  
—

|

per il governo italiano, da G. Palmieri, in qualità di agente, assistita da S.
Fiorentino, avvocato dello Stato;  
  
---|---  
  
—

|

per il governo dei Paesi Bassi, da C. Wissels, in qualità di agente;  
  
---|---  
  
—

|

per il governo del Regno Unito, da S. Ossowski, in qualità di agente;  
  
---|---  
  
—

|

per la Commissione europea, da A. Nijenhuis e J. Samnadda, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione delle
seguenti direttive:

|

—

|

2000/31/CE del Parlamento europeo e del Consiglio, dell’8 giugno 2000,
relativa a taluni aspetti giuridici dei servizi della società
dell’informazione, in particolare il commercio elettronico, nel mercato
interno («Direttiva sul commercio elettronico») (GU L 178, pag. 1);  
  
---|---  
  
—

|

2001/29/CE del Parlamento europeo e del Consiglio, del 22 maggio 2001,
sull’armonizzazione di taluni aspetti del diritto d’autore e dei diritti
connessi nella società dell’informazione (GU L 167, pag. 10);  
  
---|---  
  
—

|

2004/48/CE del Parlamento europeo e del Consiglio, del 29 aprile 2004, sul
rispetto dei diritti di proprietà intellettuale (GU L 157, pag. 45, e
rettifiche GU 2004, L 195, pag. 16, e GU 2007, L 204, pag. 27);  
  
---|---  
  
—

|

95/46/CE del Parlamento europeo e del Consiglio, del 24 ottobre 1995, relativa
alla tutela delle persone fisiche con riguardo al trattamento dei dati
personali, nonché alla libera circolazione di tali dati (GU L 281, pag. 31), e  
  
---|---  
  
—

|

2002/58/CE del Parlamento europeo e del Consiglio, del 12 luglio 2002,
relativa al trattamento dei dati personali e alla tutela della vita privata
nel settore delle comunicazioni elettroniche (direttiva relativa alla vita
privata e alle comunicazioni elettroniche) (GU L 201, pag. 37).  
  
---|---  
  
2

|

Tale domanda è stata presentata nell’ambito di una controversia tra la
Belgische Vereniging van Auteurs, Componisten en Uitgevers CVBA (SABAM) (in
prosieguo: la «SABAM») e la Netlog NV (in prosieguo: la «Netlog»), che
gestisce una piattaforma di rete sociale in linea, in merito all’obbligo di
quest’ultima di predisporre un sistema di filtraggio delle informazioni
memorizzate nella sua piattaforma, onde impedire che siano messi a
disposizione file in violazione dei diritti d’autore.  
  
---|---  
  
Contesto normativo

Il diritto dell’Unione

La direttiva 2000/31

3

|

Ai sensi dei «considerando» quarantacinquesimo, quarantasettesimo e
quarantottesimo della direttiva 2000/31:

|

«(45)

|

Le limitazioni alla responsabilità dei prestatori intermedi previste nella
presente direttiva lasciano impregiudicata la possibilità di azioni inibitorie
di altro tipo. Siffatte azioni inibitorie possono, in particolare, essere
ordinanze di organi giurisdizionali o autorità amministrative che obbligano a
porre fine a una violazione o impedirla, anche con la rimozione
dell’informazione illecita o la disabilitazione dell’accesso alla medesima.  
  
---|---  
  
(...)

(47)

|

Gli Stati membri non possono imporre ai prestatori un obbligo di sorveglianza
di carattere generale. Tale disposizione non riguarda gli obblighi di
sorveglianza in casi specifici e, in particolare, lascia impregiudicate le
ordinanze emesse dalle autorità nazionali secondo le rispettive legislazioni.  
  
---|---  
  
(48)

|

La presente direttiva non pregiudica la possibilità per gli Stati membri di
chiedere ai prestatori di servizi, che detengono informazioni fornite dai
destinatari del loro servizio, di adempiere al dovere di diligenza che è
ragionevole attendersi da loro ed è previsto dal diritto nazionale, al fine di
individuare e prevenire taluni tipi di attività illecite».  
  
---|---  
  
4

|

L’articolo 14 della direttiva 2000/31, rubricato «Hosting», dispone quanto
segue:

«1. Gli Stati membri provvedono affinché, nella prestazione di un servizio
della società dell’informazione consistente nella memorizzazione di
informazioni fornite da un destinatario del servizio, il prestatore non sia
responsabile delle informazioni memorizzate a richiesta di un destinatario del
servizio, a condizione che detto prestatore:

|

a)

|

non sia effettivamente al corrente del fatto che l’attività o l’informazione è
illecita e, per quanto attiene ad azioni risarcitorie, non sia al corrente di
fatti o di circostanze che rendono manifesta l’illegalità dell’attività o
dell’informazione, o  
  
---|---  
  
b)

|

non appena al corrente di tali fatti, agisca immediatamente per rimuovere le
informazioni o per disabilitarne l’accesso.  
  
---|---  
  
2\. Il paragrafo 1 non si applica se il destinatario del servizio agisce sotto
l’autorità o il controllo del prestatore.

3\. Il presente articolo lascia impregiudicata la possibilità, secondo gli
ordinamenti degli Stati membri, che un organo giurisdizionale o un’autorità
amministrativa esiga che il prestatore impedisca una violazione o vi ponga
fine nonché la possibilità, per gli Stati membri, di definire procedure per la
rimozione delle informazioni o la disabilitazione dell’accesso alle medesime».  
  
5

|

Ai sensi dell’articolo 15 della direttiva 2000/31:

«1. Nella prestazione dei servizi di cui agli articoli 12, 13 e 14, gli Stati
membri non impongono ai prestatori un obbligo generale di sorveglianza sulle
informazioni che trasmettono o memorizzano né un obbligo generale di ricercare
attivamente fatti o circostanze che indichino la presenza di attività
illecite.

2\. Gli Stati membri possono stabilire che i prestatori di servizi della
società dell’informazione siano tenuti ad informare senza indugio la pubblica
autorità competente di presunte attività o informazioni illecite dei
destinatari dei loro servizi o a comunicare alle autorità competenti, a loro
richiesta, informazioni che consentano l’identificazione dei destinatari dei
loro servizi con cui hanno accordi di memorizzazione dei dati».  
  
---|---  
  
La direttiva 2001/29

6

|

I «considerando» sedicesimo e cinquantanovesimo della direttiva 2001/29
enunciano che:

|

«(16)

|

(...) La presente direttiva dovrebbe essere attuata in tempi analoghi a quelli
previsti per l’attuazione della [direttiva 2000/31], in quanto tale direttiva
fornisce un quadro armonizzato di principi e regole che riguardano tra l’altro
alcune parti importanti della presente direttiva. Questa direttiva lascia
impregiudicate le regole relative alla responsabilità della direttiva
suddetta.  
  
---|---  
  
(...)

(59)

|

In particolare in ambito digitale, i servizi degli intermediari possono essere
sempre più utilizzati da terzi per attività illecite. In molti casi siffatti
intermediari sono i più idonei a porre fine a dette attività illecite.
Pertanto fatte salve le altre sanzioni e i mezzi di tutela a disposizione, i
titolari dei diritti dovrebbero avere la possibilità di chiedere un
provvedimento inibitorio contro un intermediario che consenta violazioni in
rete da parte di un terzo contro opere o altri materiali protetti. Questa
possibilità dovrebbe essere disponibile anche ove gli atti svolti
dall’intermediario siano soggetti a eccezione ai sensi dell’articolo 5. Le
condizioni e modalità relative a tale provvedimento ingiuntivo dovrebbero
essere stabilite dal diritto nazionale degli Stati membri».  
  
---|---  
  
7

|

Ai sensi dell’articolo 3, paragrafo 1, della direttiva 2001/29:

«Gli Stati membri riconoscono agli autori il diritto esclusivo di autorizzare
o vietare qualsiasi comunicazione al pubblico, su filo o senza filo, delle
loro opere, compresa la messa a disposizione del pubblico delle loro opere in
maniera tale che ciascuno possa avervi accesso dal luogo e nel momento scelti
individualmente».  
  
---|---  
  
8

|

L’articolo 8 di tale direttiva prevede quanto segue:

«1. Gli Stati membri prevedono adeguate sanzioni e mezzi di ricorso contro le
violazioni dei diritti e degli obblighi contemplati nella presente direttiva e
adottano tutte le misure necessarie a garantire l’applicazione delle sanzioni
e l’utilizzazione dei mezzi di ricorso. Le sanzioni previste devono essere
efficaci, proporzionate e dissuasive.

(…)

3\. Gli Stati membri si assicurano che i titolari dei diritti possano chiedere
un provvedimento inibitorio nei confronti degli intermediari i cui servizi
siano utilizzati da terzi per violare un diritto d’autore o diritti connessi».  
  
---|---  
  
La direttiva 2004/48

9

|

Il ventitreesimo «considerando» della direttiva 2004/48 è così formulato:

«Fatti salvi eventuali altre misure, procedure e mezzi di ricorso disponibili,
i titolari dei diritti dovrebbero avere la possibilità di richiedere un
provvedimento inibitorio contro un intermediario i cui servizi sono utilizzati
da terzi per violare il diritto di proprietà industriale del titolare. Le
condizioni e modalità relative a tale provvedimento inibitorio dovrebbero
essere stabilite dal diritto nazionale degli Stati membri. Per quanto riguarda
le violazioni del diritto d’autore e dei diritti connessi, la direttiva
[2001/29] prevede già un ampio livello di armonizzazione. Pertanto l’articolo
8, paragrafo 3, della direttiva [2001/29] non dovrebbe essere pregiudicato
dalla presente direttiva».  
  
---|---  
  
10

|

Ai sensi dell’articolo 2, paragrafo 3, della direttiva 2004/48:

«La presente direttiva fa salve:

|

a)

|

le disposizioni comunitarie che disciplinano il diritto sostanziale di
proprietà intellettuale, la direttiva 95/46/CE (...) o la direttiva 2000/31/CE
in generale e le disposizioni degli articoli da 12 a 15 della direttiva
2000/31/CE in particolare;  
  
---|---  
  
(…)».  
  
11

|

L’articolo 3 della direttiva 2004/48 stabilisce quanto segue:

«1. Gli Stati membri definiscono le misure, le procedure e i mezzi di ricorso
necessari ad assicurare il rispetto dei diritti di proprietà intellettuale di
cui alla presente direttiva. Tali misure, procedure e mezzi di ricorso sono
leali ed equi, non inutilmente complessi o costosi e non comportano termini
irragionevoli né ritardi ingiustificati.

2\. Le misure, le procedure e i mezzi di ricorso sono effettivi, proporzionati
e dissuasivi e sono applicati in modo da evitare la creazione di ostacoli al
commercio legittimo e da prevedere salvaguardie contro gli abusi».  
  
---|---  
  
12

|

L’articolo 11, terza frase, della direttiva 2004/48 dispone quanto segue:

«Gli Stati membri assicurano che i titolari possano chiedere un provvedimento
ingiuntivo nei confronti di intermediari i cui servizi sono utilizzati da
terzi per violare un diritto di proprietà intellettuale, senza pregiudizio
dell’articolo 8, paragrafo 3, della direttiva [2001/29]».  
  
---|---  
  
Il diritto nazionale

13

|

L’articolo 87, paragrafo 1, primo e secondo comma, della legge del 30 giugno
1994, sul diritto d’autore e sui diritti connessi (Belgisch Staatsblad, 27
luglio 1994, pag. 19297), che recepisce nel diritto nazionale l’articolo 8,
paragrafo 3, della direttiva 2001/29 e l’articolo 11 della direttiva 2004/48,
dispone quanto segue:

«Il presidente del tribunal de première instance (...) constata l’esistenza e
ordina la cessazione di qualsiasi violazione del diritto d’autore o di un
diritto connesso.

Egli può altresì emettere un’ingiunzione recante un provvedimento inibitorio
nei confronti di intermediari i cui servizi siano utilizzati da un terzo per
violare il diritto d’autore o un diritto connesso».  
  
---|---  
  
14

|

Gli articoli 20 e 21 della legge dell’11 marzo 2003, relativa a taluni aspetti
giuridici dei servizi della società dell’informazione (Belgisch Staatsblad, 17
marzo 2003, pag. 12962) recepiscono nel diritto nazionale gli articoli 14 e 15
della direttiva 2000/31.  
  
---|---  
  
Causa principale e questione pregiudiziale

15

|

La SABAM è una società di gestione che rappresenta gli autori, i compositori e
gli editori di opere musicali. A tale titolo, essa ha, in particolare, il
compito di autorizzare l’utilizzo delle loro opere protette da parte di terzi.  
  
---|---  
  
16

|

La Netlog gestisce una piattaforma di rete sociale in linea sulla quale ogni
iscritto riceve uno spazio personale, denominato «profilo», che l’utente
stesso può riempire e che è accessibile a livello mondiale.  
  
---|---  
  
17

|

La funzione principale di tale piattaforma, quotidianamente utilizzata da
decine di milioni di persone, è quella di creare comunità virtuali che
consentono a dette persone di comunicare tra loro e, in tal modo, di stringere
amicizie. Sul proprio profilo gli utenti possono, in particolare, tenere un
diario, indicare i propri passatempi e preferenze, mostrare i propri amici,
visualizzare foto personali o pubblicare estratti di video.  
  
---|---  
  
18

|

La SABAM ha tuttavia ritenuto che la rete sociale della Netlog permetta
altresì a tutti gli utenti di utilizzare, tramite il loro profilo, opere
musicali ed audiovisive del repertorio della SABAM, mettendo dette opere a
disposizione del pubblico in maniera tale che altri utenti della suddetta rete
possano avervi accesso, e questo senza l’autorizzazione della SABAM e senza
che la Netlog versi un compenso a tale titolo.  
  
---|---  
  
19

|

Nel corso del mese di febbraio 2009, la SABAM si è rivolta alla Netlog al fine
di stipulare una convenzione relativa al versamento, da parte di quest’ultima,
di un compenso per l’utilizzo del repertorio della SABAM.  
  
---|---  
  
20

|

Con lettera del 2 giugno 2009, la SABAM ha intimato alla Netlog di impegnarsi
a cessare immediatamente e per il futuro la messa a disposizione del pubblico
non autorizzata di opere musicali e audiovisive del suo repertorio.  
  
---|---  
  
21

|

Il 23 giugno 2009 la SABAM ha fatto notificare alla Netlog un atto di
citazione dinanzi al presidente del rechtbank van eerste aanleg te Brussel,
nell’ambito di un’azione inibitoria ai sensi dell’articolo 87, paragrafo 1,
della legge del 30 giugno 1994, sul diritto d’autore e sui diritti connessi,
chiedendo, in particolare, che venga ordinato alla Netlog di cessare
immediatamente qualsiasi messa a disposizione illecita delle opere musicali o
audiovisive del repertorio della SABAM, sotto pena del pagamento di una
sanzione pecuniaria di 1000 euro per ogni giorno di ritardo.  
  
---|---  
  
22

|

A tale riguardo, la Netlog ha sostenuto che l’accoglimento dell’azione della
SABAM equivarrebbe ad imporre alla Netlog un obbligo generale di sorveglianza,
vietato dall’articolo 21, paragrafo 1, della legge dell’11 marzo 2003,
relativa a taluni aspetti giuridici dei servizi della società
dell’informazione, che recepisce nel diritto nazionale l’articolo 15,
paragrafo 1, della direttiva 2000/31.  
  
---|---  
  
23

|

Inoltre, la Netlog ha affermato, senza essere contraddetta dalla SABAM, che
l’accoglimento di un’azione siffatta potrebbe avere l’effetto di costringerla
a predisporre, nei confronti della sua intera clientela, in abstracto e a
titolo preventivo, a sue spese e senza limiti nel tempo, un sistema di
filtraggio della maggior parte delle informazioni memorizzate sui suoi server,
al fine di individuare file elettronici contenenti opere musicali,
cinematografiche o audiovisive sulle quali la SABAM affermi di vantare diritti
e, successivamente, di bloccarne lo scambio.  
  
---|---  
  
24

|

Orbene, la predisposizione di un simile sistema di filtraggio farebbe,
probabilmente, sorgere l’obbligo di sottoporre i dati personali ad un
trattamento che deve essere conforme alle disposizioni del diritto dell’Unione
sulla protezione dei dati personali e sul segreto delle comunicazioni.  
  
---|---  
  
25

|

Per questi motivi, il presidente del rechtbank van eerste aanleg te Brussel ha
deciso di sospendere il procedimento e di sottoporre alla Corte la seguente
questione pregiudiziale:

«Se le direttive 2001/29 e 2004/48, lette in combinato disposto con le
direttive 95/46, 2000/31 e 2002/58, interpretate, in particolare, alla luce
degli articoli 8 e 10 della Convenzione europea per la salvaguardia dei
diritti dell’uomo e delle libertà fondamentali, [firmata a Roma il 4 novembre
1950,] consentano agli Stati membri di autorizzare un giudice nazionale, adito
nell’ambito di un procedimento nel merito e in base alla sola disposizione di
legge che prevede che “[I giudici nazionali possono] altresì emettere
un’ingiunzione recante un provvedimento inibitorio nei confronti di
intermediari i cui servizi siano utilizzati da un terzo per violare il diritto
d’autore o un diritto connesso”, ad ordinare ad un fornitore di servizi di
hosting di predisporre, nei confronti della sua intera clientela, in abstracto
e a titolo preventivo, esclusivamente a sue spese e senza limitazioni nel
tempo, un sistema di filtraggio della maggior parte delle informazioni che
vengono memorizzate sui suoi server, al fine di individuare file elettronici
contenenti opere musicali, cinematografiche o audiovisive sulle quali la SABAM
affermi di vantare diritti e, successivamente, di bloccare lo scambio di
questi file».  
  
---|---  
  
Sulla questione pregiudiziale

26

|

Con la sua questione, il giudice del rinvio chiede, in sostanza, se le
direttive 2000/31, 2001/29, 2004/48, 95/46 e 2002/58, lette nel loro combinato
disposto ed interpretate alla luce delle condizioni che la tutela dei diritti
fondamentali applicabili implica, debbano essere interpretate nel senso che
ostano all’ingiunzione, rivolta da un giudice nazionale ad un prestatore di
servizi di hosting, di predisporre un sistema di filtraggio:

|

—

|

delle informazioni memorizzate sui server di detto prestatore dagli utenti dei
suoi servizi;  
  
---|---  
  
—

|

che si applichi indistintamente nei confronti di tutti questi utenti;  
  
---|---  
  
—

|

a titolo preventivo;  
  
---|---  
  
—

|

a spese esclusive del prestatore, e  
  
---|---  
  
—

|

senza limiti nel tempo,  
  
---|---  
  
idoneo ad identificare i file elettronici contenenti opere musicali,
cinematografiche o audiovisive rispetto alle quali il richiedente il
provvedimento di ingiunzione affermi di vantare diritti di proprietà
intellettuale, onde bloccare la messa a disposizione del pubblico di dette
opere, lesiva del diritto d’autore (in prosieguo: il «sistema di filtraggio
controverso»).  
  
27

|

A tale proposito, è anzitutto pacifico che il gestore di una piattaforma di
rete sociale in linea, quale la Netlog, memorizza sui propri server
informazioni fornite dagli utenti di tale piattaforma e relative al loro
profilo e che, pertanto, questi è un prestatore di servizi di hosting ai sensi
dell’articolo 14 della direttiva 2000/31.  
  
---|---  
  
28

|

Occorre altresì rammentare che, secondo gli articoli 8, paragrafo 3, della
direttiva 2001/29 e 11, terza frase, della direttiva 2004/48, i titolari di
diritti di proprietà intellettuale possono chiedere un provvedimento
inibitorio nei confronti dei gestori di piattaforme di reti sociali in linea,
come la Netlog, che agiscono in qualità di intermediari ai sensi delle
suddette disposizioni, dato che i loro servizi possono essere utilizzati dagli
utenti di simili piattaforme per violare i diritti di proprietà intellettuale.  
  
---|---  
  
29

|

Inoltre, dalla giurisprudenza della Corte emerge che la competenza attribuita,
a norma di tali disposizioni, ai giudici nazionali deve consentire a questi
ultimi di ingiungere a detti intermediari di adottare provvedimenti diretti
non solo a porre fine alle violazioni già inferte ai diritti di proprietà
intellettuale mediante i loro servizi della società dell’informazione, ma
anche a prevenire nuove violazioni (v. sentenza del 24 novembre 2011, Scarlet
Extended, C-70/10, Racc. pag. I-11959, punto 31).  
  
---|---  
  
30

|

Infine, dalla medesima giurisprudenza si evince che le modalità delle
ingiunzioni che gli Stati membri devono prevedere ai sensi di detti articoli
8, paragrafo 3, e 11, terza frase, quali quelle relative alle condizioni che
devono essere soddisfatte e alla procedura da seguire, devono essere stabilite
dal diritto nazionale (v. sentenza Scarlet Extended, cit., punto 32).  
  
---|---  
  
31

|

Ciò premesso, le norme nazionali istituite dagli Stati membri, al pari della
loro applicazione da parte dei giudici nazionali, devono rispettare i limiti
derivanti dalle direttive 2001/29 e 2004/48, nonché dalle fonti del diritto
alle quali tali direttive fanno riferimento (v. sentenza Scarlet Extended,
cit., punto 33).  
  
---|---  
  
32

|

Così, conformemente al sedicesimo «considerando» della direttiva 2001/29 ed
all’articolo 2, paragrafo 3, lettera a), della direttiva 2004/48, le suddette
norme non possono pregiudicare le disposizioni della direttiva 2000/31 e, più
precisamente, i suoi articoli 12-15 (v. sentenza Scarlet Extended, cit., punto
34).  
  
---|---  
  
33

|

Di conseguenza, le medesime norme devono rispettare, segnatamente, l’articolo
15, paragrafo 1, della direttiva 2000/31, che vieta alle autorità nazionali di
adottare misure che impongano ad un prestatore di servizi di hosting di
procedere ad una sorveglianza generalizzata sulle informazioni che esso
memorizza (v., per analogia, sentenza Scarlet Extended, cit., punto 35).  
  
---|---  
  
34

|

A questo riguardo, la Corte ha già dichiarato che siffatto divieto abbraccia,
in particolare, le misure nazionali che obblighino un prestatore intermedio,
come un prestatore di servizi di hosting, a realizzare una sorveglianza attiva
su tutti i dati di ciascuno dei suoi clienti per prevenire qualsiasi futura
violazione di diritti di proprietà intellettuale. Peraltro, un siffatto
obbligo di sorveglianza generale sarebbe incompatibile con l’articolo 3 della
direttiva 2004/48, il quale enuncia che le misure contemplate da detta
direttiva devono essere eque, proporzionate e non eccessivamente costose (v.
sentenza Scarlet Extended, cit., punto 36).  
  
---|---  
  
35

|

Alla luce di tali premesse, occorre esaminare se l’ingiunzione di cui al
procedimento principale, che imporrebbe al prestatore di servizi di hosting di
predisporre il sistema di filtraggio controverso, lo obblighi a realizzare, in
tale occasione, una sorveglianza attiva su tutti i dati di ciascuno degli
utenti dei suoi servizi per prevenire qualsiasi futura violazione di diritti
di proprietà intellettuale.  
  
---|---  
  
36

|

A tale riguardo, è pacifico che la predisposizione di tale sistema di
filtraggio presupporrebbe che il prestatore di servizi di hosting:

|

—

|

identifichi, anzitutto, all’interno dell’insieme dei file memorizzati sui suoi
server da tutti gli utenti dei suoi servizi, quelli che possono contenere
opere su cui i titolari di diritti di proprietà intellettuale affermano di
vantare diritti;  
  
---|---  
  
—

|

determini, successivamente, quali dei suddetti file siano memorizzati e messi
a disposizione del pubblico in maniera illecita, e  
  
---|---  
  
—

|

proceda, infine, al blocco della messa a disposizione dei file che ha
considerato illeciti.  
  
---|---  
  
37

|

Pertanto, una siffatta sorveglianza preventiva richiederebbe un’osservazione
attiva dei file memorizzati dagli utenti presso il prestatore di servizi di
hosting e riguarderebbe sia la quasi totalità delle informazioni così
memorizzate sia ciascuno degli utenti dei servizi di tale prestatore (v., per
analogia, sentenza Scarlet Extended, cit., punto 39).  
  
---|---  
  
38

|

Alla luce delle suesposte considerazioni, occorre dichiarare che l’ingiunzione
rivolta al prestatore di servizi di hosting di predisporre il sistema di
filtraggio controverso lo obbligherebbe a procedere ad una sorveglianza attiva
della quasi totalità dei dati relativi a ciascuno degli utenti dei suoi
servizi, onde prevenire qualsiasi futura violazione di diritti di proprietà
intellettuale. Ne consegue che la suddetta ingiunzione imporrebbe al
prestatore di servizi di hosting una sorveglianza generalizzata, vietata
dall’articolo 15, paragrafo 1, della direttiva 2000/31 (v., per analogia,
sentenza Scarlet Extended, cit., punto 40).  
  
---|---  
  
39

|

Per vagliare la conformità di tale ingiunzione al diritto dell’Unione, occorre
inoltre tenere conto delle condizioni che discendono dalla tutela dei diritti
fondamentali applicabili, come quelli menzionati dal giudice del rinvio.  
  
---|---  
  
40

|

In proposito va ricordato che l’ingiunzione oggetto del procedimento
principale è volta a garantire la tutela dei diritti d’autore, che
appartengono alla sfera del diritto di proprietà intellettuale e che possono
essere lesi dalla natura e dal contenuto di talune informazioni memorizzate e
messe a disposizione del pubblico attraverso il servizio fornito dal
prestatore di servizi di hosting.  
  
---|---  
  
41

|

Sebbene la tutela del diritto di proprietà intellettuale sia sancita
dall’articolo 17, paragrafo 2, della Carta dei diritti fondamentali
dell’Unione europea (in prosieguo: la «Carta»), non può desumersi né da tale
disposizione né dalla giurisprudenza della Corte che tale diritto sia
intangibile e che la sua tutela debba essere garantita in modo assoluto
(sentenza Scarlet Extended, cit., punto 43).  
  
---|---  
  
42

|

Come emerge, infatti, dai punti 62-68 della sentenza del 29 gennaio 2008,
Promusicae (C-275/06, Racc. pag. I-271), la tutela del diritto fondamentale di
proprietà, di cui fanno parte i diritti di proprietà intellettuale, deve
essere bilanciata con quella di altri diritti fondamentali.  
  
---|---  
  
43

|

Più precisamente, dal punto 68 di tale sentenza emerge che è compito delle
autorità e dei giudici nazionali, nel contesto delle misure adottate per
proteggere i titolari di diritti d’autore, garantire un giusto equilibrio tra
la tutela di tali diritti e quella dei diritti fondamentali delle persone su
cui incidono dette misure.  
  
---|---  
  
44

|

Pertanto, in circostanze come quelle del procedimento principale, le autorità
ed i giudici nazionali devono, in particolare, garantire un giusto equilibrio
tra la tutela del diritto di proprietà intellettuale, di cui godono i titolari
di diritti d’autore, e quella della libertà d’impresa, di cui beneficiano
operatori quali i prestatori di servizi di hosting in forza dell’articolo 16
della Carta (v. sentenza Scarlet Extended, cit., punto 46).  
  
---|---  
  
45

|

Orbene, nel procedimento principale, l’ingiunzione di predisporre il sistema
di filtraggio controverso implica una sorveglianza, nell’interesse di tali
titolari, sulla totalità o sulla maggior parte delle informazioni memorizzate
presso il prestatore di servizi di hosting coinvolto. Tale sorveglianza è
inoltre illimitata nel tempo, riguarda qualsiasi futura violazione e postula
che si debbano tutelare non solo opere esistenti, bensì anche opere che non
sono state ancora create nel momento in cui viene predisposto detto sistema.  
  
---|---  
  
46

|

Un’ingiunzione di questo genere causerebbe, quindi, una grave violazione della
libertà di impresa del prestatore di servizi di hosting, poiché
l’obbligherebbe a predisporre un sistema informatico complesso, costoso,
permanente e unicamente a sue spese, il che risulterebbe peraltro contrario
alle condizioni stabilite dall’articolo 3, paragrafo 1, della direttiva
2004/48, il quale richiede che le misure adottate per assicurare il rispetto
dei diritti di proprietà intellettuale non siano inutilmente complesse o
costose (v., per analogia, sentenza Scarlet Extended, cit., punto 48).  
  
---|---  
  
47

|

Occorre pertanto dichiarare che l’ingiunzione di predisporre il sistema di
filtraggio controverso non può considerarsi conforme all’esigenza di garantire
un giusto equilibrio tra, da un lato, la tutela del diritto di proprietà
intellettuale, di cui godono i titolari dei diritti d’autore, e, dall’altro,
quella della libertà d’impresa, di cui beneficiano operatori come i prestatori
di servizi di hosting (v., per analogia, sentenza Scarlet Extended, cit.,
punto 49).  
  
---|---  
  
48

|

Per di più, gli effetti di detta ingiunzione non si limiterebbero al
prestatore di servizi di hosting, poiché il sistema di filtraggio controverso
è idoneo a ledere anche i diritti fondamentali degli utenti dei servizi di
tale prestatore, ossia il loro diritto alla tutela dei dati personali e la
loro libertà di ricevere o di comunicare informazioni, diritti, questi ultimi,
tutelati dagli articoli 8 e 11 della Carta.  
  
---|---  
  
49

|

Infatti, l’ingiunzione di predisporre il sistema di filtraggio controverso
implicherebbe, da un lato, l’identificazione, l’analisi sistematica e
l’elaborazione delle informazioni relative ai profili creati sulla rete
sociale dagli utenti della medesima, informazioni, queste, che costituiscono
dati personali protetti, in quanto consentono, in linea di principio, di
identificare i suddetti utenti (v., per analogia, sentenza Scarlet Extended,
cit., punto 51).  
  
---|---  
  
50

|

Dall’altro, detta ingiunzione rischierebbe di ledere la libertà di
informazione, poiché tale sistema potrebbe non essere in grado di distinguere
adeguatamente tra un contenuto illecito ed un contenuto lecito, sicché il suo
impiego potrebbe produrre il risultato di bloccare comunicazioni aventi un
contenuto lecito. Infatti, è indiscusso che la questione della liceità di una
trasmissione dipende anche dall’applicazione di eccezioni di legge al diritto
d’autore che variano da uno Stato membro all’altro. Inoltre, in determinati
Stati membri talune opere possono rientrare nel pubblico dominio o possono
essere state messe in linea a titolo gratuito da parte dei relativi autori
(v., per analogia, sentenza Scarlet Extended, cit., punto 52).  
  
---|---  
  
51

|

Pertanto, occorre dichiarare che, adottando un’ingiunzione che costringa il
prestatore di servizi di hosting a predisporre il sistema di filtraggio
controverso, il giudice nazionale in questione non rispetterebbe l’obbligo di
garantire un giusto equilibrio tra il diritto di proprietà intellettuale, da
un lato, e la libertà di impresa, il diritto alla tutela dei dati personali e
la libertà di ricevere o di comunicare informazioni, dall’altro (v., per
analogia, sentenza Scarlet Extended, cit., punto 53).  
  
---|---  
  
52

|

Alla luce di quanto precede, occorre rispondere alla questione sottoposta
dichiarando che le direttive 2000/31, 2001/29 e 2004/48 lette in combinato
disposto e interpretate alla luce delle esigenze di tutela dei diritti
fondamentali applicabili, devono essere interpretate nel senso che ostano
all’ingiunzione, rivolta ad un prestatore di servizi di hosting, di
predisporre il sistema di filtraggio controverso.  
  
---|---  
  
Sulle spese

53

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi,

la Corte (Terza Sezione)

dichiara:  
  
---|---  
|

Le direttive:  
  
---|---  
|  |

—

|

2000/31/CE del Parlamento europeo e del Consiglio, dell’8 giugno 2000,
relativa a taluni aspetti giuridici dei servizi della società
dell’informazione, in particolare il commercio elettronico, nel mercato
interno («Direttiva sul commercio elettronico»);  
  
---|---  
|  |

—

|

2001/29/CE del Parlamento europeo e del Consiglio, del 22 maggio 2001,
sull’armonizzazione di taluni aspetti del diritto d’autore e dei diritti
connessi nella società dell’informazione, e  
  
---|---  
|  |

—

|

2004/48/CE del Parlamento europeo e del Consiglio, del 29 aprile 2004, sul
rispetto dei diritti di proprietà intellettuale,  
  
---|---  
|

lette in combinato disposto e interpretate alla luce delle esigenze di tutela
dei diritti fondamentali applicabili, devono essere interpretate nel senso che
ostano all’ingiunzione, rivolta da un giudice nazionale ad un prestatore di
servizi di hosting, di predisporre un sistema di filtraggio:  
  
---|---  
|  |

—

|

delle informazioni memorizzate sui server di detto prestatore dagli utenti dei
suoi servizi;  
  
---|---  
|  |

—

|

che si applichi indistintamente nei confronti di tutti questi utenti;  
  
---|---  
|  |

—

|

a titolo preventivo;  
  
---|---  
|  |

—

|

a spese esclusive del prestatore, e  
  
---|---  
|  |

—

|

senza limiti nel tempo,  
  
---|---  
|

idoneo ad identificare i file elettronici contenenti opere musicali,
cinematografiche o audiovisive rispetto alle quali il richiedente il
provvedimento di ingiunzione affermi di vantare diritti di proprietà
intellettuale, onde bloccare la messa a disposizione del pubblico di dette
opere, lesiva del diritto d’autore.  
  
---|---  
|

Firme  
  
---|---  
  
* * *

( *1 ) Lingua processuale: l’olandese.

