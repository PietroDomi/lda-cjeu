

SENTENZA DELLA CORTE (Quarta Sezione)

29 ottobre 2015 ( * )

«Rinvio pregiudiziale — Imposta sul valore aggiunto — Direttiva 2006/112/CE —
Articolo 13, paragrafo 1 — Non assoggettamento all’imposta — Nozione di “ente
di diritto pubblico” — Società per azioni incaricata della fornitura di
servizi in materia di programmazione e di gestione del servizio sanitario
della regione autonoma delle Azzorre — Determinazione delle modalità di tali
servizi, ivi compresa la loro retribuzione, in alcuni contratti programma
stipulati tra detta società e la stessa regione»

Nella causa C‑174/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Supremo Tribunal Administrativo (Corte
amministrativa suprema, Portogallo), con decisione del 12 marzo 2014,
pervenuta in cancelleria il 9 aprile 2014, nel procedimento

Saudaçor – Sociedade Gestora de Recursos e Equipamentos da Saúde dos Açores SA

contro

Fazenda Pública,

LA CORTE (Quarta Sezione),

composta da L. Bay Larsen, presidente della terza sezione, facente funzione di
presidente della quarta sezione, J. Malenovský, M. Safjan, A. Prechal
(relatore) e K. Jürimäe, giudici,

avvocato generale: N. Jääskinen

cancelliere: M. Ferreira, amministratore principale

vista la fase scritta del procedimento e in seguito all’udienza del 19 marzo
2015,

considerate le osservazioni presentate:

—

|

per la Saudaçor – Sociedade Gestora de Recursos e Equipamentos da Saúde dos
Açores SA, da G. Leite de Campos, M. Clemente e J. Batista Pereira, advogados;  
  
---|---  
  
—

|

per il governo portoghese, da L. Inez Fernandes e R. Campos Laires, in qualità
di agenti;  
  
---|---  
  
—

|

per il governo del Regno Unito, da L. Christie, in qualità di agente,
assistito da P. Mantle, barrister;  
  
---|---  
  
—

|

per la Commissione europea, da P. Guerra e Andrade e L. Lozano Palacios, in
qualità di agenti,  
  
---|---  
  
sentite le conclusioni dell’avvocato generale, presentate all’udienza del 25
giugno 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
1, paragrafo 9, della direttiva 2004/18/CE del Parlamento europeo e del
Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi (GU
L 134, pag. 114), e dell’articolo 13, paragrafo 1, della direttiva 2006/112/CE
del Consiglio, del 28 novembre 2006, relativa al sistema comune d’imposta sul
valore aggiunto (GU L 347, pag. 1).  
  
---|---  
  
2

|

Tale domanda è stata presentata nell’ambito di una controversia tra la
Saudaçor – Sociedade Gestora de Recursos e Equipamentos da Saúde dos Açores SA
(in prosieguo: la «Saudaçor») e la Fazenda Pública (Erario pubblico), in
merito all’assoggettamento di tale società all’imposta sul valore aggiunto
(IVA) per le proprie attività in materia di programmazione e di gestione del
servizio sanitario della regione autonoma delle Azzorre (in prosieguo: la
«RAA»).  
  
---|---  
  
Contesto normativo

Il diritto dell’Unione

3

|

La direttiva 2006/112 ha abrogato e sostituito, a partire dal 1o gennaio 2007,
la legislazione comunitaria esistente in materia di IVA, in particolare la
sesta direttiva 77/388/CEE del Consiglio, del 17 maggio 1977, in materia di
armonizzazione delle legislazioni degli Stati [m]embri relative alle imposte
sulla cifra di affari – Sistema comune di imposta sul valore aggiunto: base
imponibile uniforme (GU L 145, pag. 1; in prosieguo: la «sesta direttiva»).  
  
---|---  
  
4

|

Ai sensi del primo e del terzo considerando della direttiva 2006/112, la
rifusione della sesta direttiva era necessaria per presentare tutte le
disposizioni applicabili in modo chiaro e razionale nel contesto di una
struttura e di un testo riveduti senza apportare, in linea di principio,
modifiche sostanziali.  
  
---|---  
  
5

|

L’articolo 2, paragrafo 1, lettera c), della direttiva 2006/112 è così
formulato:

«Sono soggette all’IVA le operazioni seguenti:

(...)

|

c)

|

le prestazioni di servizi effettuate a titolo oneroso nel territorio di uno
Stato membro da un soggetto passivo che agisce in quanto tale».  
  
---|---  
  
6

|

Ai sensi dell’articolo 9, paragrafo 1, della medesima direttiva:

«Si considera “soggetto passivo” chiunque esercita, in modo indipendente e in
qualsiasi luogo, un’attività economica, indipendentemente dallo scopo o dai
risultati di detta attività.

Si considera “attività economica” ogni attività di produzione, di
commercializzazione o di prestazione di servizi, comprese le attività
estrattive, agricole, nonché quelle di professione libera o assimilate. Si
considera, in particolare, attività economica lo sfruttamento di un bene
materiale o immateriale per ricavarne introiti aventi carattere di stabilità».  
  
---|---  
  
7

|

L’articolo 13 della direttiva in parola stabilisce quanto segue:

«1. Gli Stati, le regioni, le province, i comuni e gli altri enti di diritto
pubblico non sono considerati soggetti passivi per le attività od operazioni
che esercitano in quanto pubbliche autorità, anche quando, in relazione a tali
attività od operazioni, percepiscono diritti, canoni, contributi o
retribuzioni.

Tuttavia, allorché tali enti esercitano attività od operazioni di questo
genere, essi devono essere considerati soggetti passivi per dette attività od
operazioni quando il loro non assoggettamento provocherebbe distorsioni della
concorrenza di una certa importanza.

In ogni caso, gli enti succitati sono considerati soggetti passivi per quanto
riguarda le attività elencate nell’allegato I quando esse non sono
trascurabili.

2\. Gli Stati membri possono considerare come attività della pubblica
amministrazione le attività degli enti di diritto pubblico quando esse sono
esenti a norma degli articoli 132 (...)».  
  
---|---  
  
8

|

Ai sensi dell’articolo 1, paragrafo 9, della direttiva 2004/18:

«Si considerano “amministrazioni aggiudicatrici”: lo Stato, gli enti pubblici
territoriali, gli organismi di diritto pubblico e le associazioni costituite
da uno o più di tali enti pubblici territoriali o da uno o più di tali
organismi di diritto pubblico.

Per “organismo di diritto pubblico” s’intende qualsiasi organismo:

|

a)

|

istituito per soddisfare specificatamente esigenze di interesse generale,
aventi carattere non industriale o commerciale;  
  
---|---  
  
b)

|

dotato di personalità giuridica, e  
  
---|---  
  
c)

|

la cui attività sia finanziata in modo maggioritario dallo Stato, dagli enti
pubblici territoriali o da altri organismi di diritto pubblico oppure la cui
gestione sia soggetta al controllo di questi ultimi oppure il cui organo
d’amministrazione, di direzione o di vigilanza sia costituito da membri dei
quali più della metà è designata dallo Stato, dagli enti pubblici territoriali
o da altri organismi di diritto pubblico.  
  
---|---  
  
Gli elenchi, non limitativi, degli organismi e delle categorie di organismi di
diritto pubblico che soddisfano i criteri di cui al secondo comma, lettere a),
b), e c), figurano nell’allegato III. (...)».  
  
Il diritto portoghese

La normativa in materia di IVA

9

|

L’articolo 2, paragrafo 2, del codice IVA (Código do IVA) dispone che lo Stato
e le altre persone giuridiche di diritto pubblico non sono soggetti passivi
dell’IVA per le operazioni che esercitano nell’adempimento delle proprie
potestà d’imperio, anche qualora percepiscano per l’attività svolta canoni o
corrispettivi di qualsiasi altro genere, sempreché tale esenzione non provochi
distorsioni della concorrenza.  
  
---|---  
  
10

|

L’articolo 2, paragrafo 3, del predetto codice prevede che lo Stato e le altre
persone giuridiche di diritto pubblico sono in ogni caso soggetti passivi
dell’IVA quando svolgono determinate attività e relativamente alle operazioni
imponibili alle stesse connesse, salvo che sia appurato che le svolgono in
misura trascurabile.  
  
---|---  
  
Il regime giuridico della Saudaçor

11

|

La Saudaçor è stata costituita con il decreto legislativo regionale n.
41/2003/A della RAA, che dispone la trasformazione dell’istituto di gestione
finanziaria della sanità della regione autonoma delle Azzorre in società per
azioni di capitali esclusivamente pubblici denominata SAUDAÇOR — Sociedade
Gestora de Recursos e Equipamentos da Saúde dos Açores SA e che modifica il
decreto legislativo regionale n. 28/99/A del 31 luglio (Decreto Legislativo
Regional n. 41/2003/A, Transforma o Instituto de Gestão Financeira da Saúde da
Região Autónoma dos Açores em sociedade anónima de capitais exclusivamente
públicos, passando a designar-se SAUDAÇOR — Sociedade Gestora de Recursos e
Equipamentos da Saúde dos Açores SA e altera o Decreto Legislativo Regional n.
28/99/A, de 31 Julho), del 17 ottobre 2003, (Diário da República I, serie A,
n. 257, del 6 novembre 2003, pag. 7430), ove il suo capitale sociale è
detenuto al 100% da detta regione.  
  
---|---  
  
12

|

Ai sensi dell’articolo 2, paragrafo 1, di detto decreto legislativo regionale,
la Saudaçor ha l’incarico di prestare servizi di interesse economico generale
nel settore della sanità. L’oggetto di tale incarico è la programmazione e la
gestione del sistema sanitario regionale e dei sistemi di informazione, delle
infrastrutture e delle installazioni ad esso connessi, nonché la realizzazione
di lavori di costruzione, manutenzione, ripristino e ricostruzione delle unità
e dei servizi sanitari, in particolare in regioni colpite da catastrofi
naturali e in zone considerate a rischio.  
  
---|---  
  
13

|

Ai sensi dell’articolo 3 del decreto legislativo regionale n. 41/2003/A:

«Nell’ambito del suo incarico avente ad oggetto la prestazione di servizi di
interesse economico generale, le mansioni della Saudaçor sono le seguenti:

|

a)

|

realizzare in modo centralizzato l’approvvigionamento del sistema sanitario
regionale;  
  
---|---  
  
b)

|

fornire beni e servizi agli enti membri del sistema sanitario regionale;  
  
---|---  
  
c)

|

concedere finanziamenti alle unità sanitarie, conformemente agli obiettivi
aventi ad oggetto la prestazione di cure per le quali ciascuna unità si è
impegnata ai sensi dei contratti che le stesse hanno firmato;  
  
---|---  
  
d)

|

definire le norme e i principi guida per la gestione del bilancio delle unità
sanitarie nonché per seguire la sua attuazione;  
  
---|---  
  
e)

|

valutare la gestione economico finanziaria delle istituzioni e dei servizi
integrati nel sistema sanitario regionale o finanziati da quest’ultimo, e
predisporre relazioni periodiche sulla sua situazione finanziaria e sulla
gestione delle sue risorse umane e materiali;  
  
---|---  
  
f)

|

favorire lo sviluppo di sistemi di informazione per le istituzioni che
dipendono dal sistema sanitario regionale;  
  
---|---  
  
g)

|

realizzare lavori che riguardano il sistema sanitario regionale la cui
realizzazione sia opportuna per l’interesse pubblico;  
  
---|---  
  
h)

|

fornire un sostegno ai servizi e alle sedi del sistema sanitario regionale nei
settori in cui ciò risulti necessario».  
  
---|---  
  
14

|

L’articolo 4, paragrafo 1, di detto decreto legislativo regionale stabilisce
che la Saudaçor è soggetta alle disposizioni del presente testo, allo statuto
allegato, al regime giuridico del settore degli enti statali, sancito dal
decreto legge n. 558/99 (Decreto-Lei n. 558/99), del 17 dicembre 1999 (Diário
da República I, serie A, n. 292, del 17 dicembre 1999, pag. 9012), e al
diritto privato. Ai sensi del paragrafo 2 del medesimo articolo, nell’ambito
delle proprie attività, la Saudaçor osserva le norme di organizzazione e di
funzionamento del servizio sanitario regionale della RAA.  
  
---|---  
  
15

|

L’articolo 10 del decreto legislativo regionale n. 41/2003/A prevede che, per
l’esecuzione delle proprie mansioni, la Saudaçor dispone delle stesse potestà
d’imperio della RAA ed elenca in seguito, a titolo di esempio, alcuni di tali
poteri tra cui quello espropriativo.  
  
---|---  
  
16

|

Ai sensi dell’articolo 7, paragrafo 3, del decreto legge n. 558/99, come
modificato, gli enti pubblici sono assoggettati a imposizione e tassati,
direttamente e indirettamente, ai sensi del regime comune. Una disposizione
identica figura all’articolo 9, paragrafo 2, del decreto legislativo regionale
n. 7/2008/A, relativo al regime delle imprese pubbliche della regione autonoma
delle Azzorre (Decreto Legislativo Regional n. 7/2008/A, Regime do sector
público empresarial da Região Autónoma dos Açores), del 5 marzo 2008 (Diário
da República I, serie A, n. 58, del 24 marzo 2008, pag. 1649), per quanto
concerne le imprese pubbliche regionali.  
  
---|---  
  
17

|

La Saudaçor esercita le proprie attività nell’ambito di contratti programma
stipulati con il governo della RAA, conformemente all’articolo 21, paragrafo
1, del proprio statuto, nel quale sono definiti, segnatamente, i servizi che
essa deve prestare nel settore della programmazione e della gestione del
servizio sanitario regionale e il compenso, definito «compartecipazione
finanziaria», che deve essere versato da tale regione come corrispettivo per
la fornitura di detti servizi e diretto a coprire le spese di funzionamento
della Saudaçor.  
  
---|---  
  
18

|

Così, il 23 luglio 2004 è stato stipulato un primo contratto programma, per il
periodo 2004‑2008, che prevedeva un compenso globale pari a EUR 15905000, di
cui EUR 3990000 per l’anno 2007 ed EUR 4050000 per l’anno 2008. La clausola 5
di detto contratto stabiliva che tale importo globale poteva essere oggetto di
revisione mediante un atto emanato di concerto dai membri del governo
competenti in materia di finanza e di salute se, a causa di una modifica
dovuta alle circostanze, detto importo fosse risultato manifestamente
insufficiente per consentire l’esecuzione di detto contratto. Un secondo
contratto programma, concluso il 1o gennaio 2009 per il periodo 2009–2012,
prevedeva un compenso annuo di EUR 8500000 nonché una clausola di revisione
simile a quella stipulata nel contratto precedente. Con atto emanato di
concerto l’8 marzo 2010 dai membri del governo della RAA competenti in materia
di finanza e di salute, tale importo è stato ridotto a EUR 6599147 per l’anno
2009.  
  
---|---  
  
Procedimento principale e questioni pregiudiziali

19

|

Il 2 marzo 2011 l’Erario pubblico ha redatto un progetto di relazione di
verifica proponendo alcune rettifiche con riguardo all’IVA dovuta dalla
Saudaçor per le proprie attività relative agli anni dal 2007 al 2010 per un
importo complessivo pari a EUR 4750586,24.  
  
---|---  
  
20

|

Il 6 aprile 2011 la relazione di verifica è stata adottata, dopo aver sentito
la Saudaçor.  
  
---|---  
  
21

|

In tale relazione l’Erario pubblico ha rilevato, in particolare, che, tenuto
conto del suo regime giuridico, la Saudaçor non poteva far valere la norma di
non assoggettamento all’IVA degli enti di diritto pubblico prevista
dall’articolo 2, paragrafo 2, del codice IVA, disposizione che mira a recepire
l’articolo 4, paragrafo 5, primo comma, della sesta direttiva, il cui
contenuto corrisponde a quello dell’articolo 13, paragrafo 1, primo comma,
della direttiva 2006/112.  
  
---|---  
  
22

|

Secondo tale amministrazione, i servizi forniti dalla Saudaçor in materia di
programmazione e di gestione del servizio sanitario regionale nell’ambito dei
contratti programma riguardano settori di attività che rientrano
nell’iniziativa privata, il che implica che il non assoggettamento all’IVA
potrebbe dar luogo a distorsioni della concorrenza. Ciò avverrebbe, ad
esempio, nel caso della gestione e della manutenzione del sistema informatico
sanitario della regione. Si tratterebbe, in realtà, di un’attività di natura
economica, cosicché i contributi fissati dai contratti programma e versati
come corrispettivo di detti servizi da parte delle autorità regionali
sarebbero assoggettati all’IVA. La Saudaçor avrebbe del resto riconosciuto il
proprio assoggettamento a tale imposta nel chiedere il versamento di una somma
totale pari a EUR 2300273,17 a titolo di detrazioni dell’IVA sui propri
acquisti di beni e servizi.  
  
---|---  
  
23

|

La Saudaçor ha proposto ricorso dinanzi al Tribunal Administrativo e Fiscal de
Ponta Delgada (Tribunale amministrativo e fiscale di Ponta Delgada,
Portogallo) contro gli avvisi di accertamento dell’IVA e degli interessi di
mora per gli esercizi relativi agli anni compresi tra il 2007 e il 2010, per i
quali le è stato chiesto il pagamento di un importo complessivo pari a EUR
5157249,72.  
  
---|---  
  
24

|

Con la propria sentenza detto giudice ha respinto tale ricorso argomentando in
particolare, che ai fini dell’interpretazione della norma di non
assoggettamento all’IVA degli enti di diritto pubblico prevista dall’articolo
13, paragrafo 1, primo comma, della direttiva 2006/112, non occorre fare
riferimento alla nozione di «ente di diritto pubblico» definita, nell’ambito
del diritto degli appalti pubblici, all’articolo 1, paragrafo 9, della
direttiva 2004/18, poiché quest’ultima nozione ha un’accezione ampia, mentre
la nozione di «ente di diritto pubblico» ai sensi dell’articolo 13, paragrafo
1, primo comma, della direttiva 2006/112 deve essere interpretata
restrittivamente nel contesto dell’applicazione della norma di non
assoggettamento all’IVA, dato che quest’ultima costituisce un’eccezione alla
norma generale di tassazione di qualsiasi attività economica.  
  
---|---  
  
25

|

Secondo lo stesso giudice, detta norma di non assoggettamento all’IVA non
ricomprende un ente come la Saudaçor che, sebbene sia stata creata dalla RAA,
è una società per azioni, distinta dalla regione, soggetta alle norme di
diritto privato, che svolge le proprie mansioni e persegue i propri obiettivi
in modo indipendente.  
  
---|---  
  
26

|

Il Tribunal Administrativo e Fiscal de Ponta Delgada (Tribunale amministrativo
e fiscale di Ponta Delgada, Portogallo) ha altresì rilevato che i servizi
prestati dalla Saudaçor nell’ambito dei contratti programma costituiscono
un’attività di natura economica, essendo forniti a titolo oneroso. I
contributi versati dalla RAA rappresenterebbero, infatti, il corrispettivo per
la fornitura dei servizi da parte della Saudaçor e non potrebbero essere
considerati come trasferimenti tra enti pubblici.  
  
---|---  
  
27

|

Investito di un’impugnazione avverso tale sentenza, il giudice del rinvio
ritiene che la questione centrale nel procedimento principale sia se un ente
come la Saudaçor possa invocare la norma di non assoggettamento all’IVA degli
enti di diritto pubblico prevista dall’articolo 2, paragrafo 2, del codice
IVA, il cui contenuto corrisponde all’articolo 13, paragrafo 1, della
direttiva 2006/112, e se gli importi relativi agli avvisi di accertamento
dell’IVA controversi costituiscano trasferimenti di bilancio tra enti
pubblici.  
  
---|---  
  
28

|

A suo parere, sebbene la giurisprudenza della Corte indichi chiaramente che
solo le attività di enti di diritto pubblico che agiscono in qualità di
pubbliche autorità sono escluse dall’assoggettamento all’IVA, la stessa
giurisprudenza non consente di determinare se un ente come la Saudaçor, tenuto
conto del suo status giuridico di società per azioni derivante dalla
trasformazione di un ente statale, rientri in tale nozione di ente di diritto
pubblico. Si porrebbe, in particolare, la questione se la portata di detta
nozione coincida con quella della nozione di «ente di diritto pubblico»
prevista all’articolo 1, paragrafo 9, della direttiva 2004/18 nell’ambito
delle definizioni delle differenti categorie di «amministrazioni
aggiudicatrici».  
  
---|---  
  
29

|

Alla luce di quanto sopra, il Supremo Tribunal Administrativo (Corte
amministrativa suprema) ha deciso di sospendere il procedimento e di
sottoporre alla Corte le seguenti questioni pregiudiziali:

|

«1)

|

Se la nozione di ente di diritto pubblico ai sensi dell’articolo 13, paragrafo
1, primo comma, della direttiva 2006/112 debba essere interpretata (…) facendo
riferimento alla nozione di “ente di diritto pubblico” [di cui al]l’articolo
1, paragrafo 9, della direttiva 2004/18.  
  
---|---  
  
2)

|

Se un ente costituito in forma di società per azioni, con capitale
esclusivamente pubblico, detenuta al 100% dalla RAA, il cui oggetto sociale
consiste nel praticare attività di consulenza e gestione dell’area del sistema
sanitario regionale ai fini della sua promozione e razionalizzazione,
conformemente ai contratti programma stipulati con detta regione, che ha
delegato all’ente medesimo la sua potestà d’imperio in materia di sanità e
alla quale incombe ab origine l’obbligo di offrire il servizio pubblico
sanitario – possa rientrare nella nozione di “ente di diritto pubblico” che
agisce come pubblica autorità, ai sensi dell’articolo 13, paragrafo 1, primo
comma, della direttiva 2006/112.  
  
---|---  
  
3)

|

Se, alla luce di tale direttiva, il corrispettivo ricevuto da tale società,
consistente nel trasferimento dei fondi necessari per l’esecuzione di tali
contratti programma, possa considerarsi come retribuzione dei servizi prestati
agli effetti dell’assoggettamento all’IVA.  
  
---|---  
  
4)

|

In caso affermativo, se tale società integri i requisiti necessari per
beneficiare della norma di non assoggettamento all’IVA di cui all’articolo 13,
paragrafo 1, della direttiva 2006/112».  
  
---|---  
  
Sulle questioni pregiudiziali

Sulla terza questione

30

|

Con la sua terza questione, che occorre esaminare in primo luogo, il giudice
del rinvio chiede, sostanzialmente, se l’articolo 9, paragrafo 1, della
direttiva 2006/112 debba essere interpretato nel senso che costituisce
un’attività economica, ai sensi di tale disposizione, un’attività come quella
di cui trattasi nel procedimento principale, consistente, per una società, nel
fornire a una regione taluni servizi in materia di programmazione e di
gestione del servizio sanitario regionale conformemente ai contratti programma
conclusi tra tale società e detta regione.  
  
---|---  
  
31

|

La Corte ha statuito più volte che dall’economia e dalla finalità di detta
direttiva nonché dal ruolo dell’articolo 13 di quest’ultima nel sistema comune
di IVA stabilito dalla sesta direttiva emerge che qualsiasi attività di natura
economica è, in via di principio, imponibile. Sono assoggettate all’IVA, in
generale e conformemente all’articolo 2, paragrafo 1, della direttiva
2006/112, le prestazioni di servizi fornite a titolo oneroso, comprese quelle
fornite dagli enti di diritto pubblico. Gli articoli 9 e 13 della stessa
direttiva attribuiscono pertanto un ambito di applicazione molto ampio all’IVA
(sentenza Commissione/Paesi Bassi, C‑79/09, EU:C:2010:171, punto 76 e
giurisprudenza ivi citata).  
  
---|---  
  
32

|

La possibilità di qualificare una prestazione di servizi come operazione a
titolo oneroso presuppone unicamente l’esistenza di un nesso diretto tra tale
prestazione e un corrispettivo effettivamente percepito dal soggetto passivo.
Tale nesso diretto esiste qualora tra il prestatore e il destinatario
intercorra un rapporto giuridico nell’ambito del quale avvenga uno scambio di
reciproche prestazioni e il compenso ricevuto dal prestatore costituisca il
controvalore effettivo del servizio prestato al destinatario (v., in
particolare, sentenza Serebryannay vek, C‑283/12, EU:C:2013:599, punto 37 e
giurisprudenza ivi citata).  
  
---|---  
  
33

|

Tenuto conto della natura dell’analisi da effettuare, e come già deciso dalla
Corte, spetta al giudice nazionale qualificare le attività di cui trattasi nel
procedimento principale in base ai criteri individuati dalla Corte (sentenza
Fazenda Pública, C‑446/98, EU:C:2000:691, punto 23, e ordinanza Gmina Wrocław,
C‑72/13, EU:C:2014:197, punto 18).  
  
---|---  
  
34

|

Nel caso di specie spetta al giudice del rinvio verificare se dagli elementi
del fascicolo e in particolare dai contratti programma conclusi tra la
Saudaçor e la RAA risulti che le attività di tale società siano effettuate a
titolo oneroso e, pertanto, abbiano carattere economico. Tuttavia, la Corte
può fornire a tale giudice, alla luce delle informazioni contenute nella
decisione di rinvio, gli elementi di interpretazione idonei a consentirgli di
statuire.  
  
---|---  
  
35

|

In proposito, da detta decisione risulta che, secondo i termini stessi di
questi contratti, la RAA è tenuta a versare alla Saudaçor, «come
corrispettivo» per la prestazione dei servizi in materia di programmazione e
di gestione del servizio sanitario regionale che deve essere fornito da
quest’ultima, un compenso, definito «compartecipazione finanziaria», il cui
importo è specificato in tali contratti.  
  
---|---  
  
36

|

In considerazione della natura permanente e continuativa delle prestazioni di
programmazione e di gestione fornite dalla Saudaçor, la circostanza che tale
indennizzo non sia fissato in funzione di prestazioni personalizzate, bensì in
modo forfettario e su una base annua diretta a coprire le spese di
funzionamento di tale società non è di per sé tale da compromettere il nesso
diretto esistente tra la prestazione di servizi effettuata e il corrispettivo
ricevuto, il cui importo è stabilito in anticipo e secondo criteri chiaramente
individuati (v., in tal senso, sentenza Le Rayon d’Or, C‑151/13,
EU:C:2014:185, punti 36 e 37).  
  
---|---  
  
37

|

L’esistenza di detto nesso diretto non sembra nemmeno essere messa in
discussione dal fatto che i contratti programma conclusi tra la Saudaçor e la
RAA contengono determinate clausole che prevedono che l’importo del compenso
dovuto alla Saudaçor può essere adeguato qualora, a causa di una modifica
delle circostanze, tale importo risulti manifestamente insufficiente per
consentire l’esecuzione di detti contratti.  
  
---|---  
  
38

|

Infatti, nella misura in cui tali clausole sono dirette a determinare in
anticipo il livello di detto compenso secondo criteri chiaramente individuati
che garantiscono che questo livello sia sufficiente a coprire le spese di
funzionamento della Saudaçor, è da ritenersi che esse siano intese ad adeguare
l’importo del corrispettivo forfettario alle prestazioni fornite in modo
continuativo e permanente da detta società. Inoltre, sebbene, come risulta
dalla decisione di rinvio, per il 2009, il compenso annuo inizialmente
previsto sia stato ridotto dalla RAA, il governo portoghese ha chiarito in
udienza, senza essere contraddetto dalla Saudaçor, che tale riduzione era
intesa unicamente a correggere un errore manifesto di calcolo.  
  
---|---  
  
39

|

Il nesso diretto esistente tra la prestazione di servizi effettuata e il
corrispettivo ricevuto non sembra nemmeno essere messo in discussione dal
fatto che, come sostiene la Saudaçor, l’attività di quest’ultima abbia ad
oggetto l’esecuzione di un obbligo costituzionale incombente esclusivamente e
direttamente allo Stato in forza della costituzione portoghese, vale a dire
l’obbligo di attuare un servizio sanitario nazionale universale e
potenzialmente gratuito che deve essere sostanzialmente finanziato mediante
risorse pubbliche.  
  
---|---  
  
40

|

Infatti, secondo l’articolo 9, paragrafo 1, della direttiva 2006/112, si
considera come soggetto passivo chiunque eserciti in modo indipendente
un’attività economica, indipendentemente dallo scopo o dai risultati di tale
attività.  
  
---|---  
  
41

|

Inoltre, sebbene l’obiettivo di attuare un servizio sanitario nazionale
universale e potenzialmente gratuito che deve essere sostanzialmente
finanziato mediante risorse pubbliche sia preso in considerazione nell’ambito
del sistema comune dell’IVA, in quanto, in forza dell’articolo 132, paragrafo
1, di detta direttiva, determinate prestazioni mediche assicurate, in
particolare, da enti di diritto pubblico devono essere esentate dall’IVA, è
pacifico che l’attività di programmazione e di gestione del servizio sanitario
regionale di cui trattasi nel procedimento principale non rientra in nessuna
di tali esenzioni.  
  
---|---  
  
42

|

Alla luce delle suesposte considerazioni, si deve rispondere alla terza
questione pregiudiziale dichiarando che l’articolo 9, paragrafo 1, della
direttiva 2006/112 deve essere interpretato nel senso che costituisce
un’attività economica, ai sensi di tale disposizione, un’attività come quella
di cui trattasi nel procedimento principale, consistente, per una società, nel
fornire a una regione taluni servizi in materia di programmazione e di
gestione del servizio sanitario regionale conformemente ai contratti programma
conclusi tra tale società e detta regione.  
  
---|---  
  
Sulla prima, la seconda e la quarta questione

43

|

Con la prima, la seconda e la quarta questione pregiudiziale, che occorre
esaminare congiuntamente e in secondo luogo, il giudice del rinvio chiede
sostanzialmente se l’articolo 13, paragrafo 1, della direttiva 2006/112 debba
essere interpretato nel senso che ricade nella norma di non assoggettamento
all’IVA, prevista da tale disposizione, un’attività come quella di cui
trattasi nel procedimento principale, consistente, per una società, nel
fornire a una regione taluni servizi in materia di programmazione e di
gestione del servizio sanitario regionale conformemente ai contratti programma
conclusi tra tale società e detta regione, nell’ipotesi in cui tale attività
costituisca un’attività economica ai sensi dell’articolo 9, paragrafo 1, di
detta direttiva.  
  
---|---  
  
44

|

In tale contesto, il giudice del rinvio chiede se, come sostiene la Saudaçor,
la nozione di «altri enti di diritto pubblico» ai sensi dell’articolo 13,
paragrafo 1, di detta direttiva debba essere interpretata facendo ricorso alla
definizione della nozione di «ente di diritto pubblico» enunciata all’articolo
1, paragrafo 9, della direttiva 2004/18.  
  
---|---  
  
45

|

Tale interpretazione dell’articolo 13, paragrafo 1, della direttiva 2006/112
non può essere accolta.  
  
---|---  
  
46

|

Infatti, nel definire in senso lato la nozione di «ente di diritto pubblico»
e, di conseguenza, quella di «amministrazioni aggiudicatrici», l’articolo 1,
paragrafo 9, della direttiva 2004/18 è volto a delimitare l’ambito di
applicazione di tale direttiva in modo sufficientemente ampio al fine di
garantire che le norme in materia, segnatamente, di trasparenza e di non
discriminazione che si impongono nell’ambito di aggiudicazione di appalti
pubblici si applichino a un insieme di enti statali che non fanno parte della
pubblica amministrazione ma che sono tuttavia controllati dallo Stato, in
particolare mediante il loro finanziamento o la loro gestione.  
  
---|---  
  
47

|

Orbene, il contesto in cui si inserisce la nozione di «altri enti di diritto
pubblico» che figura nell’articolo 13, paragrafo 1, della direttiva 2006/112
presenta differenze sostanziali.  
  
---|---  
  
48

|

Infatti, tale nozione non mira a definire l’ambito di applicazione dell’IVA,
ma opera, al contrario, una deroga alla norma generale su cui si basa il
sistema comune di tale imposta, vale a dire quella secondo la quale detto
ambito di applicazione è definito in modo assai ampio, comprendendo tutte le
prestazioni di servizi fornite a titolo oneroso, incluse quelle effettuate
dagli enti di diritto pubblico (v., in tal senso, sentenza Commissione/Paesi
Bassi, C‑79/09, EU:C:2010:171, punti 76 e 77).  
  
---|---  
  
49

|

In quanto deroga alla norma generale dell’assoggettamento all’IVA di qualsiasi
attività di natura economica, l’articolo 13, paragrafo 1, della direttiva
2006/112 va interpretato restrittivamente (v., in particolare, sentenza Isle
of Wight Council e a., C‑288/07, EU:C:2008:505, punto 60, nonché ordinanza
Gmina Wrocław, C‑72/13, EU:C:2014:197, punto 19).  
  
---|---  
  
50

|

Ne consegue che è necessario, in assenza di indicazioni nel testo medesimo
dell’articolo 13, paragrafo 1, della direttiva 2006/112, prendere in
considerazione l’economia e la finalità di tale direttiva, nonché il ruolo di
detta disposizione nel sistema comune di IVA stabilito dalla medesima
direttiva (v., per analogia, sentenza Isle of Wight Council e a., C‑288/07,
EU:C:2008:505, punto 25).  
  
---|---  
  
51

|

Come risulta da una giurisprudenza costante della Corte, un’analisi
dell’articolo 13, paragrafo 1, della direttiva 2006/112 alla luce degli
obiettivi di quest’ultima sottolinea la necessità di soddisfare congiuntamente
due condizioni ai fini dell’applicabilità della norma di non assoggettamento a
imposta, vale a dire l’esercizio di attività da parte di un ente pubblico e
l’esercizio di attività in veste di pubblica autorità (v., in tal senso, in
particolare, ordinanza Mihal, C‑456/07, EU:C:2008:293, punto 16 e
giurisprudenza ivi citata, nonché sentenza Commissione/Paesi Bassi, C‑79/09,
EU:C:2010:171, punto 79).  
  
---|---  
  
52

|

Inoltre, secondo una costante giurisprudenza della Corte, dalla necessità di
garantire tanto l’applicazione uniforme del diritto dell’Unione quanto il
principio di uguaglianza discende che i termini di una disposizione del
diritto dell’Unione, la quale non contenga alcun espresso richiamo al diritto
degli Stati membri ai fini della determinazione del suo senso e della sua
portata, devono di norma essere oggetto, nell’intera Unione europea, di
un’interpretazione autonoma e uniforme, da effettuarsi tenendo conto del
contesto della disposizione e della finalità perseguita dalla normativa in
questione (v., in particolare, sentenza Fish Legal e Shirley, C‑279/12,
EU:C:2013:853, punto 42).  
  
---|---  
  
53

|

Orbene, si deve rilevare che l’articolo 13, paragrafo 1, della direttiva
2006/112 non contiene alcun rinvio al diritto degli Stati membri.  
  
---|---  
  
54

|

Ne consegue che le nozioni contenute in tale disposizione, tra cui quella di
«altri enti di diritto pubblico», devono essere oggetto, nell’intera Unione,
di un’interpretazione autonoma e uniforme.  
  
---|---  
  
55

|

Inoltre, poiché, come ricordato al punto 49 della presente sentenza,
l’articolo 13, paragrafo 1, della direttiva 2006/112, in quanto deroga, deve
essere interpretato restrittivamente, occorre rilevare che l’elenco contenuto
in tale disposizione è esaustivo, in quanto la nozione di «altri enti di
diritto pubblico» costituisce una categoria residuale di enti dotati di
potestà d’imperio diversi da quelli specificamente menzionati in detta
disposizione.  
  
---|---  
  
56

|

Per quanto riguarda, in particolare, la prima delle due condizioni poste
all’articolo 13, paragrafo 1, di detta direttiva, vale a dire quella relativa
alla qualità di ente pubblico, la Corte ha già dichiarato che un soggetto che
compia atti che rientrano nelle prerogative della pubblica autorità in modo
indipendente, senza essere integrato nell’organizzazione della pubblica
amministrazione, non può essere qualificato come organismo di diritto pubblico
ai sensi di detta disposizione (v., in tal senso, in particolare, ordinanza
Mihal, C‑456/07, EU:C:2008:293, punto 18 e giurisprudenza ivi citata).  
  
---|---  
  
57

|

La Corte ha altresì precisato che la qualità di «ente di diritto pubblico» non
può derivare dal solo fatto che l’attività di cui trattasi consiste nel
compimento di atti che rientrano nelle potestà d’imperio (v., in tal senso, in
particolare, ordinanza Mihal, C‑456/07, EU:C:2008:293, punto 17 e
giurisprudenza ivi citata).  
  
---|---  
  
58

|

Cionondimeno, sebbene il fatto che l’ente considerato disponga, in forza del
diritto nazionale applicabile, di prerogative di pubblica autorità non sia
determinante ai fini di detta qualifica, esso rappresenta tuttavia, ove
costituisce una caratteristica essenziale di qualsiasi pubblica autorità,
un’indicazione importante per stabilire che detto ente deve essere qualificato
come ente di diritto pubblico.  
  
---|---  
  
59

|

Orbene, l’articolo 10 del decreto legislativo regionale n. 41/2003/A prevede
che, per l’esecuzione delle proprie mansioni, la Saudaçor dispone delle stesse
potestà d’imperio della RAA ed elenca poi, a titolo esemplificativo, alcuni di
tali poteri, tra cui quello espropriativo.  
  
---|---  
  
60

|

Inoltre, in considerazione della giurisprudenza della Corte richiamata al
punto 56 della presente sentenza e tenuto conto del diritto nazionale
applicabile, non sembra potersi escludere, fatta salva la verifica da parte
del giudice del rinvio, che la Saudaçor debba essere considerata integrata
nell’organizzazione della pubblica amministrazione della RAA.  
  
---|---  
  
61

|

In proposito, come risulta dagli atti sottoposti alla Corte, la Saudaçor,
essendo stata costituita dallo Stato sotto forma di società per azioni a
seguito di un’operazione di trasformazione mediante decentralizzazione
funzionale di un organismo statale esistente, è simile per alcuni aspetti a
una persona giuridica di diritto privato e dispone di una certa autonomia nei
confronti dello Stato nell’ambito del proprio funzionamento e della propria
gestione quotidiana.  
  
---|---  
  
62

|

Tuttavia, e sempre fatta salva la verifica da parte del giudice del rinvio,
determinate caratteristiche della Saudaçor sembrano deporre a favore di una
sua qualifica come ente di diritto pubblico ai sensi dell’articolo 13,
paragrafo 1, della direttiva 2006/112.  
  
---|---  
  
63

|

Infatti, la reale autonomia della Saudaçor sembra limitata giacché il suo
capitale, che non è aperto a partecipazioni azionarie da parte di privati, è
detenuto al 100% dalla RAA che, fatte salve le prestazioni fornite ai terzi
nell’ambito di attività cosiddette «accessorie», di cui è pacifico che abbiano
un’importanza marginale, è inoltre il suo unico «cliente». Questi elementi
indicano che la RAA è in grado di esercitare un’influenza determinante sulle
attività della Saudaçor.  
  
---|---  
  
64

|

Ciò è confermato anche dal fatto che, ai sensi della clausola 3, lettera a),
del primo dei contratti programma stipulati tra la Saudaçor e la RAA e della
clausola 3, paragrafo 1, lettera a), del secondo di tali contratti, questa
società svolge i suoi compiti conformemente agli orientamenti fissati dalla
RAA, e che, in forza della clausola 3, lettera h), del primo di detti
contratti e della clausola 3, paragrafo 1, lettera g), del secondo, detta
società è assoggettata al controllo della RAA.  
  
---|---  
  
65

|

Inoltre, l’articolo 4, paragrafo 1, del decreto legislativo regionale n.
41/2003/A dispone che la Saudaçor è disciplinata da tale atto, dallo statuto
ad esso allegato, dal regime giuridico delle imprese pubbliche previsto dal
decreto legge n. 558/99 e dal diritto privato. Sembra che, nell’ambito così
definito, il ruolo del diritto privato sia secondario rispetto a quello
attribuita alle norme che definiscono il regime giuridico della Saudaçor in
quanto impresa pubblica.  
  
---|---  
  
66

|

Inoltre, sebbene le modalità della prestazione di servizi in materia di
programmazione e di gestione del servizio sanitario regionale debbano essere
oggetto di contratti programma, in particolare per quanto concerne il compenso
dovuto per tali servizi – ciò che potrebbe indicare che la Saudaçor opera sul
mercato considerato in concorrenza con altri operatori privati – resta
cionondimeno il fatto che nella RAA detti servizi sono compiuti esclusivamente
dalla Saudaçor conformemente alla sua finalità, prevista all’articolo 2,
paragrafo 1, del decreto legislativo n. 41/2003/A e che essi non sono
attribuiti a operatori privati mediante, ad esempio, una procedura d’appalto.  
  
---|---  
  
67

|

Inoltre, sembra esservi un nesso organico tra la Saudaçor e la RAA, se non
altro perché tale società è stata costituita con un atto legislativo adottato
dal legislatore di questa regione per fornire a quest’ultima una «prestazione
di servizi di interesse economico generale nel settore della sanità», come
risulta dall’articolo 2, paragrafo 1, del decreto legislativo regionale n.
41/2003/A.  
  
---|---  
  
68

|

Fatta salva la verifica di tali elementi da parte del giudice del rinvio, non
si può quindi escludere che, in considerazione di una valutazione d’insieme
che tenga conto delle disposizioni di diritto nazionale applicabili alla
Saudaçor, detto giudice giunga alla conclusione che quest’ultima può essere
qualificata come ente di diritto pubblico ai sensi dell’articolo 13, paragrafo
1, della direttiva 2006/112.  
  
---|---  
  
69

|

Tuttavia, come ricordato al punto 51 della presente sentenza, ai fini
dell’applicabilità della norma di non assoggettamento all’IVA prevista da
detta disposizione, occorre inoltre che sia soddisfatta una seconda condizione
posta dalla medesima disposizione, vale a dire quella secondo cui sono esenti
dall’IVA unicamente le attività compiute da un ente di diritto pubblico che
agisce in qualità di pubblica autorità.  
  
---|---  
  
70

|

Secondo una giurisprudenza costante della Corte, attività siffatte sono quelle
svolte da detti enti nell’ambito del regime giuridico loro proprio, escluse le
attività da essi svolte in base allo stesso regime cui sono sottoposti gli
operatori economici privati. La Corte ha altresì precisato che l’oggetto o la
finalità dell’attività è, al riguardo, irrilevante e che il fatto che
l’esercizio dell’attività di cui trattasi nel procedimento principale implichi
l’esercizio di poteri propri della pubblica autorità permette di stabilire che
tale attività è sottoposta ad un regime di diritto pubblico (v., in tal senso,
in particolare, sentenza Fazenda Pública, C‑446/98, EU:C:2000:691, punti 17,
19 e 22).  
  
---|---  
  
71

|

In tale contesto, la Corte ha dichiarato che l’esenzione prevista all’articolo
13, paragrafo 1, primo comma, della direttiva 2006/112 concerne principalmente
le attività esercitate dagli enti di diritto pubblico in quanto pubbliche
autorità che, pur essendo di natura economica, sono strettamente connesse
all’esercizio di prerogative di pubblico potere (sentenza Isle of Wight
Council e a., C‑288/07, EU:C:2008:505, punto 31).  
  
---|---  
  
72

|

Orbene, detta seconda condizione posta all’articolo 13, paragrafo 1, primo
comma, della medesima direttiva non sarebbe soddisfatta se, come sostenuto dal
governo portoghese e fatta salva la verifica da parte del giudice del rinvio,
le prerogative di pubblico potere di cui la Saudaçor dispone in forza
dell’articolo 10 del decreto legislativo regionale n. 41/2003/A non
costituissero uno strumento che possa essere utilizzato da quest’ultima per
esercitare le attività in esame nel procedimento principale, vale a dire le
attività di programmazione e di gestione del servizio sanitario regionale di
cui si contesta l’assoggettamento all’IVA, in quanto dette prerogative
consentono di svolgere altre attività.  
  
---|---  
  
73

|

Inoltre, anche supponendo che la Saudaçor sia un ente di diritto pubblico e
che eserciti l’attività economica di cui trattasi nel procedimento principale
in quanto pubblica autorità, dall’articolo 13, paragrafo 1, secondo comma,
della direttiva 2006/112 risulta che un ente come la Saudaçor non può tuttavia
essere esentato dall’IVA se si dovesse constatare che il suo non
assoggettamento provocherebbe distorsioni della concorrenza di una certa
importanza.  
  
---|---  
  
74

|

In proposito, la Corte ha precisato che le distorsioni della concorrenza di
una certa importanza che sarebbero provocate dal non assoggettamento degli
enti di diritto pubblico operanti in quanto pubbliche autorità devono essere
valutate con riferimento all’attività in esame, in quanto tale, senza che tale
valutazione riguardi un mercato in particolare, nonché con riferimento alla
concorrenza non soltanto effettiva, ma anche potenziale, sempreché la
possibilità per un operatore privato di entrare nel mercato rilevante sia
effettiva e non meramente ipotetica (sentenza Commissione/Paesi Bassi,
C‑79/09, EU:C:2010:171, punto 91).  
  
---|---  
  
75

|

Alla luce di tutte le suesposte considerazioni, si deve rispondere alla prima,
alla seconda e alla quarta questione pregiudiziale dichiarando che l’articolo
13, paragrafo 1, della direttiva 2006/112 deve essere interpretato nel senso
che ricade nella norma di non assoggettamento all’IVA, prevista da tale
disposizione, un’attività come quella di cui trattasi nel procedimento
principale, consistente, per una società, nel fornire a una regione taluni
servizi in materia di programmazione e di gestione del servizio sanitario
regionale conformemente ai contratti programma conclusi tra tale società e
detta regione, nell’ipotesi in cui tale attività costituisca un’attività
economica ai sensi dell’articolo 9, paragrafo 1, di detta direttiva, se – ciò
che spetta al giudice del rinvio verificare – possa ritenersi che detta
società debba essere qualificata come ente di diritto pubblico e che essa
eserciti tale attività come pubblica autorità, purché il giudice del rinvio
rilevi che l’esenzione della stessa attività non è idonea a provocare
distorsioni della concorrenza di una certa importanza.

In tale contesto, la nozione di «altri enti di diritto pubblico» ai sensi
dell’articolo 13, paragrafo 1, di detta direttiva non deve essere interpretata
facendo riferimento alla definizione della nozione di «ente di diritto
pubblico» enunciata all’articolo 1, paragrafo 9, della direttiva 2004/18.  
  
---|---  
  
Sulle spese

76

|

Nei confronti delle parti nel procedimento principale la presente causa
costituisce un incidente sollevato dinanzi al giudice del rinvio, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

L’articolo 9, paragrafo 1, della direttiva 2006/112/CE del Consiglio, del 28
novembre 2006, relativa al sistema comune d’imposta sul valore aggiunto, deve
essere interpretato nel senso che costituisce un’attività economica, ai sensi
di tale disposizione, un’attività come quella di cui trattasi nel procedimento
principale, consistente, per una società, nel fornire a una regione taluni
servizi in materia di programmazione e di gestione del servizio sanitario
regionale conformemente ai contratti programma conclusi tra tale società e
detta regione.  
  
---|---  
|  |

2)

|

L’articolo 13, paragrafo 1, della direttiva 2006/112 deve essere interpretato
nel senso che ricade nella norma di non assoggettamento all’imposta sul valore
aggiunto, prevista da tale disposizione, un’attività come quella di cui
trattasi nel procedimento principale, consistente, per una società, nel
fornire a una regione taluni servizi in materia di programmazione e di
gestione del servizio sanitario regionale conformemente ai contratti programma
conclusi tra tale società e detta regione, nell’ipotesi in cui tale attività
costituisca un’attività economica ai sensi dell’articolo 9, paragrafo 1, di
detta direttiva, se – ciò che spetta al giudice del rinvio verificare – possa
ritenersi che detta società debba essere qualificata come ente di diritto
pubblico e che essa eserciti tale attività come pubblica autorità, purché il
giudice del rinvio rilevi che l’esenzione della stessa attività non è idonea a
provocare distorsioni della concorrenza di una certa importanza.

In tale contesto, la nozione di «altri enti di diritto pubblico» ai sensi
dell’articolo 13, paragrafo 1, di detta direttiva non deve essere interpretata
facendo riferimento alla definizione della nozione di «ente di diritto
pubblico» enunciata all’articolo 1, paragrafo 9, della direttiva 2004/18/CE
del Parlamento europeo e del Consiglio, del 31 marzo 2004, relativa al
coordinamento delle procedure di aggiudicazione degli appalti pubblici di
lavori, di forniture e di servizi.  
  
---|---  
|

Firme  
  
---|---  
  
* * *

( * ) Lingua processuale: il portoghese.

  *[""]: Double quotes
  *[*]: Asterisk
  *[?]: Question mark

