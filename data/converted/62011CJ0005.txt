

SENTENZA DELLA CORTE (Quarta Sezione)

21 giugno 2012 ( *1 )

«Libera circolazione delle merci — Proprietà industriale e commerciale —
Vendita di copie di opere in uno Stato membro in cui il diritto d’autore
relativo a tali opere non è tutelato — Trasporto delle merci in parola in un
altro Stato membro in cui la violazione di detto diritto d’autore è sanzionata
dal diritto penale — Procedimento penale nei confronti del trasportatore per
complicità nell’illecita distribuzione di un’opera tutelata dal diritto
d’autore»

Nella causa C-5/11,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesgerichtshof (Germania), con
decisione dell’8 dicembre 2010, pervenuta in cancelleria il 6 gennaio 2011,
nel procedimento penale a carico di

Titus Alexander Jochen Donner,

LA CORTE (Quarta Sezione),

composta dal sig. J.-C. Bonichot, presidente di sezione, dai sigg. K.
Schiemann (relatore), L. Bay Larsen, dalla sig.ra C. Toader e dal sig. E.
Jarašiūnas, giudici,

avvocato generale: sig. N. Jääskinen

cancelliere: sig. K. Malacek, amministratore

vista la fase scritta del procedimento e in seguito all’udienza del 26 gennaio
2012,

considerate le osservazioni presentate:

—

|

per il sig. Donner, da E. Kempf, H.-C. Salger e S. Dittl, Rechtsanwälte;  
  
---|---  
  
—

|

per il Generalbundesanwalt beim Bundesgerichtshof, da R. Griesbaum, in qualità
di agente, assistito da K. Lohse, Oberstaatsanwalt;  
  
---|---  
  
—

|

per il governo ceco, da M. Smolek e J. Vláčil, in qualità di agenti;  
  
---|---  
  
—

|

per la Commissione europea, da J. Samnadda nonché da G. Wilms e N. Obrovsky,
in qualità di agenti,  
  
---|---  
  
sentite le conclusioni dell’avvocato generale, presentate all’udienza del 29
marzo 2012,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 34 TFUE e 36 TFUE.  
  
---|---  
  
2

|

Tale domanda è stata presentata nell’ambito di un procedimento penale avviato
dinanzi ai giudici tedeschi nei confronti del sig. Donner, condannato a due
anni di reclusione, con sospensione della pena, per concorso in illecito
sfruttamento commerciale di opere tutelate dal diritto d’autore.  
  
---|---  
  
Contesto normativo

Il diritto dell’Unione

3

|

Il Trattato dell’Organizzazione mondiale della proprietà intellettuale (OMPI)
sul diritto d’autore, adottato a Ginevra il 20 dicembre 1996 (in prosieguo: il
«TDA»), è stato approvato a nome della Comunità europea con decisione
2000/278/CE del Consiglio, del 16 marzo 2000 (GU L 89, pag. 6).  
  
---|---  
  
4

|

L’articolo 6 del TDA, intitolato «Diritto di distribuzione», così dispone:

«1. Gli autori di opere letterarie e artistiche hanno il diritto esclusivo di
autorizzare la messa a disposizione del pubblico delle loro opere originali o
di copie delle stesse, mediante vendita o altra cessione dei diritti di
proprietà.

2\. Nessuna disposizione del presente trattato pregiudica la facoltà delle
Parti contraenti di determinare le eventuali condizioni in cui ha luogo
l’esaurimento del diritto di cui al paragrafo 1 dopo la prima vendita o altra
cessione dei diritti di proprietà dell’opera originale o di una copia della
stessa con il consenso dell’autore».  
  
---|---  
  
5

|

La direttiva 2001/29/CE del Parlamento europeo e del Consiglio, del 22 maggio
2001, sull’armonizzazione di taluni aspetti del diritto d’autore e dei diritti
connessi nella società dell’informazione (GU L 167, pag. 10), è intesa,
segnatamente, ai sensi del suo quindicesimo considerando, ad attuare alcuni
degli obblighi derivanti dal TDA.  
  
---|---  
  
6

|

L’articolo 4 della direttiva 2001/29, dal titolo «Diritto di distribuzione»,
così dispone:

«1. Gli Stati membri riconoscono agli autori il diritto esclusivo di
autorizzare o vietare qualsiasi forma di distribuzione al pubblico
dell’originale delle loro opere o di loro copie, attraverso la vendita o in
altro modo.

2\. Il diritto di distribuzione dell’originale o di copie dell’opera non si
esaurisce nella Comunità, tranne nel caso in cui la prima vendita o il primo
altro trasferimento di proprietà nella Comunità di detto oggetto sia
effettuata dal titolare del diritto o con il suo consenso».  
  
---|---  
  
Il diritto tedesco

7

|

La legge sul diritto d’autore e diritti connessi del 9 settembre 1965
(Urheberrechtsgesetz, BGBl. I, pag. 1273), come modificata (in prosieguo:
l’«UrhG»), traspone la direttiva 2001/29 nel diritto tedesco.  
  
---|---  
  
8

|

L’articolo 17, paragrafi 1 e 2, dell’UrhG, recante il titolo «Diritto di
distribuzione», stabilisce quanto segue:

«(1) Il diritto di distribuzione è il diritto di offrire al pubblico o di
mettere in commercio l’originale dell’opera o copie di essa.

(2) Qualora l’originale dell’opera o le copie di essa siano messe in commercio
con il consenso di colui che è autorizzato alla distribuzione, nel territorio
dell’Unione europea o di un altro Stato contraente dell’accordo sullo Spazio
economico europeo, attraverso la vendita, la successiva distribuzione è
lecita, fatto salvo il noleggio».  
  
---|---  
  
9

|

In forza dell’articolo 106 dell’UrhG, la distribuzione di opere protette senza
il consenso del titolare del relativo diritto è punibile con una pena
detentiva fino a tre anni o con un’ammenda. L’articolo 108 bis dell’UrhG
precisa che, nel caso in cui un’infrazione allo stesso articolo 106 sia
commessa a fini commerciali, la sanzione consiste in una pena detentiva fino a
cinque anni o nel pagamento di un’ammenda.  
  
---|---  
  
10

|

L’articolo 27 del codice penale (Strafgesetzbuch), intitolato «Concorso di
persone», dispone che chiunque abbia intenzionalmente concorso con un terzo
alla commissione di un illecito è sanzionato come complice.  
  
---|---  
  
Procedimento principale e questione pregiudiziale

11

|

Il sig. Donner, cittadino tedesco, all’epoca dei fatti di cui trattasi nel
procedimento principale gestiva la In.Sp.Em. Srl (in prosieguo: la «Inspem»),
impresa di spedizioni con sede a Bologna, ed esercitava in sostanza le sue
attività dalla sua residenza in Germania.  
  
---|---  
  
12

|

La Inspem garantiva il trasporto di merci vendute dalla Dimensione Direct
Sales Srl (in prosieguo: la «Dimensione»), società avente anch’essa sede a
Bologna in prossimità di quella della Inspem. La Dimensione proponeva ai
clienti residenti in Germania, per mezzo di annunci ed inserti acclusi a
riviste nonché mediante l’invio di comunicazioni pubblicitarie nominativamente
indirizzate a specifici destinatari e un sito Internet in lingua tedesca,
l’acquisto di riproduzioni di oggetti di arredamento in stile «Bauhaus», senza
disporre delle licenze richieste per la vendita in Germania di tali oggetti.
Si trattava segnatamente di riproduzioni:

|

—

|

di sedie dell’«Aluminium-Group», progettate da Charles e Ray Eames (titolare
della licenza la Vitra Collections AG);  
  
---|---  
  
—

|

della «Lampada Wagenfeld», progettata da Wilhelm Wagenfeld (titolare della
licenza la Tecnolumen GmbH & Co.KG);  
  
---|---  
  
—

|

di mobili da seduta progettati da Le Corbusier (titolare della licenza la
Cassina SpA);  
  
---|---  
  
—

|

del tavolino «Adjustable Table» e della lampada «Tubelight», progettati da
Eileen Gray (titolare della licenza la Classicon GmbH);  
  
---|---  
  
—

|

di sedie cantilever in acciaio, progettate da Mart Stam (titolare della
licenza la Thonet GmbH).  
  
---|---  
  
13

|

In base agli accertamenti del Landgericht München II (Tribunale regionale di
Monaco), detti oggetti sono protetti in Germania dal diritto d’autore in
quanto opere delle arti applicate. In Italia, tuttavia, nel periodo di cui
trattasi nel procedimento principale, ovvero dal 1o gennaio 2005 al 15 gennaio
2008, essi non erano tutelati dal diritto d’autore o la loro protezione non
poteva essere utilmente opposta ai terzi. Pertanto, in Italia, nel periodo tra
il 1o gennaio 2002 e il 25 aprile 2007, gli oggetti d’arredamento progettati
da Eileen Gray non erano protetti dal diritto d’autore, poiché in detto Stato
vigeva un termine di protezione più breve, la cui durata è stata prorogata
solo a partire dal 26 aprile 2007. Nel periodo in esame, in Italia gli altri
oggetti d’arredamento erano tutelati dal diritto d’autore, ma questa tutela,
in applicazione della giurisprudenza italiana, non poteva essere utilmente
opposta ai terzi, in ogni caso ai produttori che avevano riprodotto, offerto
e/o immesso sul mercato le creazioni già prima del 19 aprile 2001.  
  
---|---  
  
14

|

Gli oggetti d’arredamento in esame nel procedimento principale, venduti dalla
Dimensione, erano immagazzinati, nel loro imballaggio su cui figuravano i dati
dell’acquirente, nel deposito di distribuzione di tale società situato a
Sterzing (Italia). In forza delle condizioni generali di vendita, se i clienti
residenti in Germania non intendevano recuperare essi stessi le merci
ordinate, né designare a tal fine un’impresa di trasporti, la Dimensione
raccomandava di rivolgersi alla Inspem. Nel procedimento principale, i clienti
di cui trattasi hanno incaricato la Inspem del trasporto degli oggetti
d’arredamento acquistati. Gli autisti della Inspem prendevano quindi in
consegna questi oggetti nel deposito di Sterzing, a fronte del pagamento alla
Dimensione del prezzo di vendita di questi ultimi. All’atto della consegna ai
clienti in Germania, la Inspem richiedeva loro, quindi, il pagamento del
prezzo della merce fornita e le spese di trasporto della medesima. Se i
clienti non ricevevano la merce o non la pagavano, la Inspem rinviava la
stessa alla Dimensione, che le rimborsava il prezzo di vendita e le spese di
trasporto.  
  
---|---  
  
15

|

Secondo il Landgericht München II, il sig. Donner si è reso così colpevole di
concorso in illecito sfruttamento commerciale di opere tutelate dal diritto
d’autore, nel violare il combinato disposto degli articoli 106 e 108 bis
dell’UrhG nonché l’articolo 27 del codice penale.  
  
---|---  
  
16

|

La Dimensione avrebbe distribuito in Germania copie di opere protette. La
distribuzione, ai sensi dell’articolo 106 dell’UrhG, richiedeva il
trasferimento della proprietà dell’oggetto venduto nonché il passaggio del
potere di disporne dal venditore al compratore. Nel procedimento principale,
il trasferimento della proprietà dal venditore all’acquirente aveva avuto
luogo in Italia, attraverso l’accordo tra le parti e l’individuazione
dell’oggetto della vendita, nel deposito di Sterzing, in conformità al diritto
italiano. Tuttavia, il passaggio del potere di disporne avveniva invece, con
il concorso del sig. Donner, solo all’atto della consegna all’acquirente a
fronte del pagamento del prezzo d’acquisto in Germania. Pertanto, era
irrilevante sapere in che misura gli oggetti di arredamento godessero in
Italia della tutela del diritto d’autore. Il Landgericht München II ha
precisato che la restrizione alla libera circolazione delle merci derivante
dalle discipline nazionali del diritto d’autore sarebbe giustificata dalla
tutela della proprietà industriale e commerciale.  
  
---|---  
  
17

|

Con ricorso in cassazione («Revision») dinanzi al Bundesgerichtshof, il sig.
Donner ha contestato la sua condanna. In primo luogo, egli fa valere che la
«distribuzione al pubblico», a norma dell’articolo 4, paragrafo 1, della
direttiva 2001/29 e, di conseguenza, ai sensi dell’articolo 17 dell’UrhG,
presuppone il trasferimento della proprietà delle merci, che, nel procedimento
principale, sarebbe avvenuto in Italia. Il passaggio del possesso della merce,
vale a dire del potere di disporre effettivamente di quest’ultima, non sarebbe
necessario al riguardo. In secondo luogo, egli sostiene che una condanna nei
suoi confronti basata su un’interpretazione di tenore differente sarebbe in
conflitto con la libera circolazione delle merci, garantita dall’articolo 34
TFUE, in quanto ciò condurrebbe ad una compartimentazione artificiale e
ingiustificata del mercato. Infine, in terzo luogo, il ricorrente afferma che,
comunque, con la consegna di dette merci in Italia allo spedizioniere, che le
prendeva in consegna per conto di determinati clienti, sarebbe avvenuto il
passaggio del loro possesso, e che, anche da questo punto di vista, i fatti
rilevanti sarebbero avvenuti in Italia.  
  
---|---  
  
18

|

Il Bundesgerichtshof condivide l’interpretazione del Landgericht München II
secondo cui una «distribuzione al pubblico» mediante vendita in base
all’articolo 4, paragrafo 1, della direttiva 2001/29 presuppone il
trasferimento ad un terzo non solo della proprietà, ma anche dell’effettivo
potere di disporre dell’opera protetta dal diritto d’autore. La riproduzione
di un’opera, per poter essere considerata distribuita al pubblico, dovrebbe
uscire dalla sfera interna dell’impresa del produttore ed entrare nella sfera
pubblica ovvero nei canali di commercio. Finché una riproduzione siffatta
rimane all’interno dell’impresa che l’ha prodotta o in seno allo stesso gruppo
di società, non si può ritenere che essa abbia raggiunto il pubblico, poiché,
in questo caso, non sussiste una transazione commerciale, che presuppone
effettive relazioni esterne. Tale analisi del Landgericht München II sarebbe
conforme alla costante giurisprudenza del Bundesgerichtshof relativa
all’interpretazione dell’articolo 4, paragrafo 1, della direttiva 2001/29.  
  
---|---  
  
19

|

Per contro, il Bundesgerichtshof afferma che gli articoli 34 TFUE e 36 TFUE
potrebbero costituire un eventuale ostacolo alla conferma della condanna del
sig. Donner se l’applicazione della normativa nazionale di diritto penale,
nelle circostanze del procedimento principale, dovesse essere considerata una
restrizione ingiustificata alla libera circolazione delle merci.  
  
---|---  
  
20

|

In tale contesto, il Bundesgerichtshof ha deciso di sospendere il procedimento
e di sottoporre alla Corte la seguente questione pregiudiziale:

«Se gli articoli 34 TFUE e 36 TFUE, a disciplina della libera circolazione
delle merci, debbano essere interpretati nel senso che ostano alla punibilità,
derivante dall’applicazione della normativa penale nazionale, per concorso in
illecita distribuzione di opere tutelate dal diritto d’autore, qualora, nella
vendita transfrontaliera di un’opera tutelata dal diritto d’autore in
Germania, cumulativamente:

|

—

|

tale opera venga inviata a partire da uno Stato membro dell’Unione europea in
Germania e l’effettivo potere di disporne venga trasferito in Germania, e  
  
---|---  
  
—

|

il trasferimento della proprietà abbia avuto luogo in un altro Stato membro
nel quale, però, non esisteva o non poteva essere fatta valere la tutela del
diritto d’autore».  
  
---|---  
  
Sulla questione pregiudiziale

21

|

L’esistenza, sul territorio nazionale, di una «distribuzione al pubblico»
mediante vendita ai sensi dell’articolo 4, paragrafo 1, della direttiva
2001/29, come espressamente riconosciuto dal giudice del rinvio, è un
presupposto necessario per l’applicazione delle norme di diritto penale di cui
trattasi nel procedimento principale. In udienza, inoltre, le parti
interessate, a seguito di una domanda loro rivolta dalla Corte, hanno espresso
in dettaglio il loro punto di vista sull’interpretazione di tale nozione.  
  
---|---  
  
22

|

Di conseguenza, si deve considerare che il giudice del rinvio, con la sua
questione, chiede in sostanza, da un lato, se, in circostanze come quelle di
cui al procedimento principale, esista «distribuzione al pubblico» a norma
dell’articolo 4, paragrafo 1, della direttiva 2001/29 sul territorio nazionale
e, dall’altro, se gli articoli 34 TFUE e 36 TFUE debbano essere interpretati
nel senso che ostano a che uno Stato membro, in applicazione della normativa
penale nazionale, eserciti azioni penali per concorso in illecita
distribuzione di copie di opere tutelate dal diritto d’autore nel caso in cui
copie di siffatte opere siano distribuite al pubblico sul territorio di tale
Stato membro nell’ambito di una vendita, riguardante specificamente il
pubblico di detto Stato, conclusa a partire da un altro Stato membro ove tali
opere non sono tutelate dal diritto d’autore oppure la protezione di cui
beneficiano le medesime non può essere utilmente opposta ai terzi.  
  
---|---  
  
Sull’interpretazione dell’articolo 4, paragrafo 1, della direttiva 2001/29

23

|

Poiché la direttiva 2001/29 è volta ad attuare nell’Unione gli obblighi ad
essa incombenti, segnatamente in forza del TDA, e le norme del diritto
dell’Unione, secondo una costante giurisprudenza, devono essere interpretate,
per quanto possibile, alla luce del diritto internazionale, in particolare
quando tali testi siano diretti, proprio, ad eseguire un accordo
internazionale concluso dall’Unione, la nozione di «distribuzione» di cui
all’articolo 4, paragrafo 1, di detta direttiva deve essere interpretata in
conformità all’articolo 6, paragrafo 1, del TDA (v., in tal senso, sentenza
del 17 aprile 2008, Peek & Cloppenburg, C-456/06, Racc. pag. I-2731, punti
29-32).  
  
---|---  
  
24

|

La nozione di «distribuzione al pubblico (...) mediante vendita», contenuta
nell’articolo 4, paragrafo 1, della direttiva 2001/29, va intesa, di
conseguenza, come rileva l’avvocato generale ai paragrafi 44-46 e 53 delle sue
conclusioni, nel medesimo senso dell’espressione «messa a disposizione del
pubblico (...) mediante vendita», prevista all’articolo 6, paragrafo 1, del
TDA.  
  
---|---  
  
25

|

Come osserva anche l’avvocato generale al paragrafo 51 delle sue conclusioni,
il significato del concetto di «distribuzione», ai sensi dell’articolo 4,
paragrafo 1, della direttiva 2001/29, deve essere oggetto, peraltro, di
interpretazione autonoma nel diritto dell’Unione, che non può dipendere dalla
legge applicabile alle transazioni nel cui ambito avviene una distribuzione.  
  
---|---  
  
26

|

Si deve constatare che la distribuzione al pubblico è caratterizzata da una
serie di operazioni che vanno, almeno, dalla conclusione di un contratto di
vendita alla relativa esecuzione con la consegna ad un soggetto del pubblico.
Pertanto, in una vendita transfrontaliera, operazioni che comportano una
«distribuzione al pubblico» a norma dell’articolo 4, paragrafo 1, della
direttiva 2001/29 possono aver luogo in più Stati membri. In tale contesto,
una transazione siffatta può pregiudicare il diritto esclusivo di autorizzare
o di vietare qualunque forma di distribuzione al pubblico in vari Stati
membri.  
  
---|---  
  
27

|

Un commerciante, pertanto, è responsabile di ogni sua operazione o di quella
realizzata per suo conto che implichi una «distribuzione al pubblico» in uno
Stato membro ove i beni distribuiti sono protetti dal diritto d’autore. Al
medesimo può anche essere addebitata qualsiasi operazione effettuata da un
terzo avente la stessa natura, qualora detto commerciante si sia rivolto
specificamente al pubblico dello Stato di destinazione e non potesse ignorare
la condotta di questo terzo.  
  
---|---  
  
28

|

In circostanze come quelle di cui trattasi nel procedimento principale, ove la
consegna ad un soggetto del pubblico in un altro Stato membro non è effettuata
dal commerciante in esame o per suo conto, spetta, di conseguenza, ai giudici
nazionali valutare, caso per caso, se esistano indizi che consentano di
concludere, da un lato, che detto commerciante si è effettivamente rivolto a
soggetti del pubblico residenti nello Stato membro in cui ha avuto luogo
un’operazione che ha comportato una «distribuzione al pubblico» ai sensi
dell’articolo 4, paragrafo 1, della direttiva 2001/29 e, dall’altro, che egli
non poteva ignorare la condotta del terzo in oggetto.  
  
---|---  
  
29

|

Nelle circostanze che hanno dato origine al procedimento principale, gli
elementi quali l’esistenza di un sito web in lingua tedesca, il contenuto e i
canali di distribuzione del materiale pubblicitario della Dimensione e la sua
cooperazione con la Inspem, quale impresa che si occupava delle consegne in
Germania, possono costituire indizi concreti di una siffatta attività mirata.  
  
---|---  
  
30

|

Pertanto, occorre rispondere alla prima parte della questione sollevata
dichiarando che un commerciante che indirizzi la sua pubblicità verso soggetti
del pubblico residenti in un determinato Stato membro e crei o metta a loro
disposizione un sistema specifico di consegna e specifiche modalità di
pagamento, o consenta a un terzo di farlo, permettendo in tal modo a detti
soggetti del pubblico di farsi consegnare copie di opere protette dal diritto
d’autore nel medesimo Stato membro, realizza, nello Stato membro in cui è
avvenuta la consegna, una «distribuzione al pubblico» ai sensi dell’articolo
4, paragrafo 1, della direttiva 2001/29.  
  
---|---  
  
Sull’interpretazione degli articoli 34 TFUE e 36 TFUE

31

|

Come constatato dal giudice del rinvio, il divieto previsto dalla legge
nazionale e sanzionato dal diritto penale nazionale costituisce, in
circostanze come quelle di cui trattasi nel procedimento principale, un
ostacolo alla libera circolazione delle merci, contrario, in linea di
principio, all’articolo 34 TFUE.  
  
---|---  
  
32

|

Una restrizione siffatta, tuttavia, può essere giustificata, a norma
dell’articolo 36 TFUE, da motivi di tutela della proprietà industriale e
commerciale.  
  
---|---  
  
33

|

Al riguardo, dalla giurisprudenza della Corte emerge che, qualora un’opera
protetta dal diritto d’autore sia immessa in commercio in uno Stato membro dal
titolare di tale diritto o con il suo consenso, una circostanza del genere
impedisce a quest’ultimo di opporsi alla libera circolazione di detta opera
nell’Unione. Lo stesso, tuttavia, non vale quando l’immissione in commercio
risulta non dal consenso del titolare del diritto d’autore, bensì dalla
scadenza del suo diritto in uno Stato membro particolare. In tal caso, benché
la disparità fra le normative nazionali in materia di durata della tutela
possa determinare restrizioni del commercio all’interno dell’Unione, tali
restrizioni sono giustificate a norma dell’articolo 36 TFUE qualora derivino
dalla differenza fra le normative e questa sia indissolubilmente connessa
all’esistenza stessa dei diritti esclusivi (v. sentenza del 24 gennaio 1989,
EMI Electrola, 341/87, Racc. pag. 79, punto 12).  
  
---|---  
  
34

|

Si deve constatare che le stesse considerazioni si applicano a maggior ragione
in circostanze quali quelle che hanno dato origine al procedimento principale,
in quanto la disparità che causa restrizioni alla libera circolazione delle
merci risulta non da divergenze tra le norme giuridiche in vigore nei vari
Stati membri di cui trattasi, bensì dal fatto che queste norme, in pratica,
non sono utilmente opponibili a terzi in uno di tali Stati membri. Anche la
restrizione cui è soggetto un commerciante stabilito in uno Stato membro a
causa di un divieto, sanzionato penalmente, di distribuzione in un altro Stato
membro si basa, in questo tipo di situazione, non su un atto o sul consenso
del titolare del diritto, ma sulla disparità, nei differenti Stati membri,
delle condizioni di tutela dei rispettivi diritti d’autore.  
  
---|---  
  
35

|

Peraltro, come rileva l’avvocato generale ai paragrafi 67-70 delle sue
conclusioni, la tutela del diritto di distribuzione, in circostanze come
quelle del procedimento principale, non può essere intesa nel senso di
comportare una compartimentazione sproporzionata o artificiale dei mercati
contraria alla giurisprudenza della Corte (v., in tal senso, sentenze dell’8
giugno 1971, Deutsche Grammophon Gesellschaft, 78/70, Racc. pag. 487, punto
12; del 20 gennaio 1981, Musik Vertrieb membran e K-tel International, 55/80 e
57/80, Racc. pag. 147, punto 14, nonché EMI Electrola, cit., punto 8).  
  
---|---  
  
36

|

Infatti, l’applicazione di disposizioni quali quelle di cui trattasi nel
procedimento principale può essere ritenuta necessaria per proteggere
l’oggetto specifico del diritto d’autore, che conferisce segnatamente il
diritto esclusivo di sfruttamento. La conseguente restrizione alla libera
circolazione delle merci è pertanto giustificata e proporzionata all’obiettivo
legittimo perseguito, in circostanze come quelle del procedimento principale
stando alle quali l’imputato è intervenuto intenzionalmente, o almeno
consapevolmente, in operazioni che hanno dato luogo alla distribuzione al
pubblico di opere protette sul territorio di uno Stato membro in cui il
diritto d’autore era pienamente tutelato, pregiudicando così il diritto
esclusivo del titolare di questo diritto.  
  
---|---  
  
37

|

Di conseguenza, occorre rispondere alla seconda parte della questione
sollevata dichiarando che gli articoli 34 TFUE e 36 TFUE devono essere
interpretati nel senso che non ostano a che uno Stato membro, in applicazione
della normativa penale nazionale, eserciti azioni penali per concorso in
illecita distribuzione di copie di opere tutelate dal diritto d’autore nel
caso in cui copie di siffatte opere siano distribuite al pubblico sul
territorio di tale Stato membro nell’ambito di una vendita, riguardante
specificamente il pubblico di detto Stato, conclusa a partire da un altro
Stato membro ove tali opere non sono tutelate dal diritto d’autore o la
protezione di cui beneficiano le medesime non può essere utilmente opposta ai
terzi.  
  
---|---  
  
Sulle spese

38

|

Nei confronti delle parti nel procedimento principale la presente causa
costituisce un incidente sollevato dinanzi al giudice del rinvio, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

Un commerciante che indirizzi la sua pubblicità verso soggetti del pubblico
residenti in un determinato Stato membro e crei o metta a loro disposizione un
sistema specifico di consegna e specifiche modalità di pagamento, o consenta a
un terzo di farlo, permettendo in tal modo a detti soggetti del pubblico di
farsi consegnare copie di opere protette dal diritto d’autore nel medesimo
Stato membro, realizza, nello Stato membro in cui è avvenuta la consegna,
una«distribuzione al pubblico» ai sensi dell’articolo 4, paragrafo 1, della
direttiva 2001/29/CE del Parlamento europeo e del Consiglio, del 22 maggio
2001, sull’armonizzazione di taluni aspetti del diritto d’autore e dei diritti
connessi nella società dell’informazione.  
  
---|---  
|

Gli articoli 34 TFUE e 36 TFUE devono essere interpretati nel senso che non
ostano a che uno Stato membro, in applicazione della normativa penale
nazionale, eserciti azioni penali per concorso in illecita distribuzione di
copie di opere tutelate dal diritto d’autore nel caso in cui copie di siffatte
opere siano distribuite al pubblico sul territorio di tale Stato membro
nell’ambito di una vendita, riguardante specificamente il pubblico di detto
Stato, conclusa a partire da un altro Stato membro ove tali opere non sono
tutelate dal diritto d’autore o la protezione di cui beneficiano le medesime
non può essere utilmente opposta ai terzi.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

