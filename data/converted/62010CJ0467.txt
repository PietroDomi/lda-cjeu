

SENTENZA DELLA CORTE (Seconda Sezione)

1o marzo 2012 ( *1 )

«Direttive 91/439/CEE e 2006/126/CE — Riconoscimento reciproco delle patenti
di guida — Diniego, da parte di uno Stato membro, del riconoscimento, a una
persona priva dei requisiti psico-fisici necessari per la guida secondo la
normativa dello Stato medesimo, della validità di una patente di guida
rilasciata da un altro Stato membro»

Nella causa C-467/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Landgericht Gießen (Germania) con
decisione del 21 settembre 2010, pervenuta in cancelleria il 28 settembre
2010, nel procedimento penale a carico di

Baris Akyüz,

LA CORTE (Seconda Sezione),

composta dal sig J.N. Cunha Rodrigues, presidente di sezione, dai sigg. U.
Lõhmus, A. Rosas (relatore), A. Ó Caoimh e A. Arabadjiev, giudici,

avvocato generale: sig.ra V. Trstenjak

cancelliere: sig K. Malacek, amministratore

vista la fase scritta del procedimento e in seguito all’udienza del 26 ottobre
2011,

considerate le osservazioni presentate:

—

|

per B. Akyüz, da J. Häller, Rechtsanwalt;  
  
---|---  
  
—

|

per il governo tedesco, da T. Henze e N. Graf Vitzthum, in qualità di agenti;  
  
---|---  
  
—

|

per il governo italiano, da G. Palmieri, in qualità di agente, assistita da S.
Varone, avvocato dello Stato;  
  
---|---  
  
—

|

per la Commissione europea, da G. Braun e da N. Yerrell, in qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 1, paragrafo 2, e 8, paragrafi 2 e 4, della direttiva 91/439/CEE del
Consiglio, del 29 luglio 1991, concernente la patente di guida (GU L 237, pag.
1), nonché degli articoli 2, paragrafo 1, e 11, paragrafo 4, della direttiva
2006/126/CE del Parlamento europeo e del Consiglio, del 20 dicembre 2006,
concernente la patente di guida (GU L 403, pag. 18).  
  
---|---  
  
2

|

Tale domanda è stata proposta nell’ambito di un procedimento penale promosso
nei confronti del sig. Akyüz, cittadino tedesco, per avere guidato, in data 5
dicembre 2008 e in data 1o marzo 2009, autoveicoli sul territorio tedesco
senza essere in possesso della patente di guida richiesta a tal fine.  
  
---|---  
  
Contesto normativo

La normativa dell’Unione

La direttiva 91/439

3

|

Il primo considerando della direttiva 91/439 enuncia quanto segue:

«considerando che, ai fini della politica comune dei trasporti e nell’intento
di contribuire a migliorare la sicurezza della circolazione stradale nonché a
facilitare la circolazione delle persone che si stabiliscono in uno Stato
membro diverso da quello nel quale hanno sostenuto un esame di guida, è
opportuno che vi sia una patente di guida nazionale conforme al modello
comunitario, riconosciuta reciprocamente dagli Stati membri senza obbligo di
sostituzione».  
  
---|---  
  
4

|

Ai sensi del quarto considerando della stessa direttiva, è necessario, per
rispondere ad esigenze imprescindibili di sicurezza della circolazione,
fissare condizioni minime per il rilascio della patente di guida.  
  
---|---  
  
5

|

Ai sensi dell’articolo 1, paragrafo 2, di tale direttiva, «[l]e patenti di
guida rilasciate dagli Stati membri sono riconosciute reciprocamente dai
medesimi».  
  
---|---  
  
6

|

L’articolo 7, paragrafo 1, della direttiva 91/439 così dispone:

«1. Il rilascio della patente di guida è subordinato inoltre:

|

a)

|

al superamento di una prova di verifica delle capacità e dei comportamenti e
di una prova di controllo delle cognizioni, nonché al soddisfacimento di norme
mediche, conformemente alle disposizioni degli allegati II e III;  
  
---|---  
  
b)

|

alla residenza normale o alla prova della qualifica di studente per un periodo
di almeno 6 mesi nel territorio dello Stato membro che rilascia la patente di
guida».  
  
---|---  
  
7

|

L’articolo 8, paragrafi 2 e 4, della direttiva in oggetto prevede quanto
segue:

«2. Fatto salvo il rispetto del principio di territorialità delle leggi penali
e dei regolamenti di polizia, lo Stato membro di residenza normale può
applicare al titolare di una patente di guida rilasciata da un altro Stato
membro le proprie disposizioni nazionali concernenti la restrizione, la
sospensione, la revoca o l’annullamento del diritto di guidare e, se
necessario, può procedere a tal fine alla sostituzione della patente.

(…)

4\. Uno Stato membro può rifiutarsi di riconoscere ad una persona che sul suo
territorio è oggetto di uno dei provvedimenti citati al paragrafo 2, la
validità di una patente di guida rilasciata da un altro Stato membro.

Uno Stato membro può rifiutarsi anche di rilasciare la patente di guida ad un
candidato che formi oggetto di tali provvedimenti in un altro Stato membro».  
  
---|---  
  
La direttiva 2006/126

8

|

Ai sensi dell’articolo 2, paragrafo 1, della direttiva 2006/126, «[l]e patenti
di guida rilasciate dagli Stati membri sono riconosciute reciprocamente dai
medesimi».  
  
---|---  
  
9

|

L’articolo 7, paragrafi 1 e 5, di tale direttiva così dispone:

«1. Il rilascio della patente di guida è subordinat[o]:

|

a)

|

al superamento di una prova di verifica delle capacità e dei comportamenti e
di una prova di controllo delle cognizioni, nonché al soddisfacimento di norme
mediche, conformemente alle disposizioni degli allegati II e III;  
  
---|---  
  
(…)

e)

|

alla residenza normale o alla prova della qualità di studente per un periodo
di almeno sei mesi nel territorio dello Stato membro che rilascia la patente
di guida.  
  
---|---  
  
(…)

5\. (…)

Fermo restando l’articolo 2, uno Stato membro che rilascia una patente applica
la dovuta diligenza per garantire che una persona soddisfi ai requisiti
stabiliti nel paragrafo 1 del presente articolo e applica le disposizioni
nazionali riguardanti la revoca o il ritiro dell’abilitazione alla guida
qualora si accerti che una patente è stata rilasciata senza che i requisiti
fossero soddisfatti».  
  
10

|

L’articolo 11, paragrafo 4, della direttiva 2006/126 così recita:

«Uno Stato membro rifiuta il rilascio della patente di guida ad un richiedente
la cui patente sia limitata, sospesa o ritirata in un altro Stato membro.

Uno Stato membro rifiuta di riconoscere ad una persona la cui patente sia
limitata, sospesa o ritirata nel territorio di un altro Stato la validità
della patente di guida rilasciata da tale Stato membro.

Uno Stato membro può inoltre rifiutarsi di rilasciare la patente di guida ad
un richiedente la cui patente sia revocata in un altro Stato membro».  
  
---|---  
  
11

|

L’articolo 16, paragrafi 1 e 2, di tale direttiva prevede quanto segue:

«1. Gli Stati membri adottano e pubblicano, entro il 19 gennaio 2011 le
disposizioni legislative, regolamentari e amministrative necessarie per
conformarsi all’articolo 1, paragrafo 1, all’articolo 3, all’articolo 4,
paragrafi 1, 2, 3 e 4, lettere da b) a k), all’articolo 6, paragrafi 1 e 2,
lettere a), c), d) ed e), all’articolo 7, paragrafo 1, lettere b), c) e d),
paragrafi 2, 3 e 5, agli articoli 8, 10, 13, 14, 15 nonché agli allegati I,
punto 2, II, punto 5.2 relativo alle categorie A1, A2 e A, agli allegati IV, V
e VI. Essi comunicano immediatamente alla Commissione il testo di tali
disposizioni.

2\. Essi applicano tali disposizioni a decorrere da[l] 19 gennaio 2013».  
  
---|---  
  
12

|

L’articolo 17, primo comma, della medesima direttiva dispone quanto segue:

«La direttiva 91/439/CEE è abrogata con effetto dal 19 gennaio 20[13], fatti
salvi gli obblighi degli Stati membri per quanto concerne i termini di cui
all’allegato VII, Parte B per l’attuazione di detta direttiva nel diritto
nazionale».  
  
---|---  
  
13

|

L’articolo 18 della direttiva 2006/126 così recita:

«La presente direttiva entra in vigore il ventesimo giorno successivo alla
pubblicazione nella Gazzetta ufficiale dell’Unione europea.

L’articolo 2, paragrafo 1, l’articolo 5, l’articolo 6, paragrafo 2, lettera
b), l’articolo 7, paragrafo 1, lettera a), l’articolo 9, l’articolo 11,
paragrafi 1, 3, 4, 5 e 6, l’articolo 12 e gli allegati I, II e III sono
applicabili a decorrere da[l] 19 gennaio 2009».  
  
---|---  
  
La normativa nazionale

14

|

L’articolo 28, paragrafi 1, 4 e 5, del regolamento sull’ammissione delle
persone alla circolazione stradale (regolamento relativo alla patente di
guida) [Verordnung über die Zulassung von Personen zum Straßenverkehr
(Fahrerlaubnis-Verordnung)], del 18 agosto 1998 (BGBl. 1998 I, pag. 2214),
nella sua versione in vigore fino al 15 gennaio 2009 (in prosieguo: la «FeV»),
disponeva quanto segue:

«(1) I titolari di una patente di guida valida [dell’Unione europea] o [dello
Spazio economico europeo (in prosieguo: il «SEE»)] aventi la loro residenza
normale ai sensi dell’art. 7, nn. 1 o 2, in Germania sono autorizzati – fatte
salve le restrizioni di cui ai nn. 2-4 – a guidare veicoli in Germania
nell’ambito dei diritti loro riconosciuti. Le condizioni cui sono subordinate
le patenti di guida straniere devono essere rispettate anche in Germania. Le
disposizioni del presente regolamento si applicano alle dette patenti salvo
disposizioni contrarie.

(…)

(4) L’autorizzazione di cui al n. 1 non si applica ai titolari di una patente
di guida [dell’Unione] o del SEE,

|

1.

|

i quali possiedano soltanto una patente rilasciata in via provvisoria, ai fini
dell’apprendimento della guida o per altro motivo,  
  
---|---  
  
2.

|

i quali, al momento del rilascio della stessa, avessero la residenza normale
in Germania, a meno che non abbiano ottenuto la patente in quanto studenti
universitari o alunni di una scuola ai sensi dell’art. 7, n. 2, durante un
soggiorno minimo di sei mesi,  
  
---|---  
  
3.

|

la cui patente di guida sia stata oggetto, in Germania, di un provvedimento di
revoca provvisorio o definitivo adottato da un giudice o di un provvedimento
di revoca immediatamente esecutivo o definitivo adottato da un’autorità
amministrativa, ai quali sia stato negato il rilascio della patente di guida
con una decisione definitiva ovvero ai quali la patente di guida non sia stata
revocata soltanto perché nel frattempo gli stessi vi abbiano rinunciato,  
  
---|---  
  
4.

|

ai quali non possa essere rilasciata una patente di guida a causa di una
decisione giudiziaria passata in giudicato o  
  
---|---  
  
5.

|

fintantoché siano soggetti, in Germania, nello Stato di rilascio della patente
di guida o nello Stato di residenza normale, all’interdizione alla guida
ovvero la cui patente di guida sia stata confiscata o sequestrata ai sensi
dell’art. 94 del codice di procedura penale.  
  
---|---  
  
(5) Il diritto di avvalersi in Germania di una patente di guida [dell’Unione o
del] SEE successivamente all’adozione di uno dei provvedimenti menzionati nel
n. 4, punti 3 e 4, viene concesso, su domanda dell’interessato, qualora i
motivi della revoca o del divieto temporaneo siano venuti meno. L’art. 20, nn.
1 e 3, [della FeV] si applica mutatis mutandis».  
  
15

|

L’articolo 28, paragrafi 1, 4 e 5 della FeV, nel testo risultante dal
regolamento del 7 gennaio 2009 (BGBl. 2009 I, pag. 29), ha per oggetto la
trasposizione nel diritto tedesco dell’articolo 11, paragrafo 4, della
direttiva 2006/126. Tali paragrafi 4 e 5 ora recitano come segue:

«(4) L’autorizzazione di cui al n. 1 non si applica ai titolari di una patente
di guida [dell’Unione] o del SEE,

(…)

|

2.

|

i quali, in base alle indicazioni risultanti dalla patente di guida o da
informazioni incontestabili provenienti dallo Stato membro di rilascio della
patente stessa, possedessero, al momento del rilascio, la propria residenza
normale nel territorio tedesco, salvo il caso in cui la patente di guida sia
stata conseguita durante un soggiorno di almeno sei mesi in qualità di
studente universitario o di studente di scuole superiori, ai sensi dell’art.
7, n. 2,  
  
---|---  
  
3.

|

la cui patente di guida sia stata oggetto, in Germania, di un provvedimento di
revoca provvisorio o definitivo adottato da un giudice o di un provvedimento
di revoca immediatamente esecutivo o definitivo adottato da un’autorità
amministrativa, ai quali sia stato negato il rilascio della patente di guida
con una decisione definitiva ovvero ai quali la patente di guida non sia stata
revocata soltanto perché nel frattempo gli stessi vi abbiano rinunciato.  
  
---|---  
  
(…)

Nei casi di cui al primo periodo, nn. 2 e 3, l’autorità competente può
emettere un atto amministrativo attestante la mancanza di permesso di guida.
Il primo periodo, nn. 3 e 4, trova applicazione solo qualora le misure ivi
menzionate siano state inserite nel registro centrale della circolazione
stradale e non siano state cancellate ai sensi dell’art. 29 del codice della
strada tedesco (Straßenverkehrsgesetz).

(5) Il diritto di fare uso in Germania di una patente di guida [dell’Unione] o
del SEE successivamente all’adozione di uno dei provvedimenti menzionati nel
n. 4, punti 3 e 4, viene concesso, su domanda dell’interessato, qualora i
motivi del ritiro o del divieto temporaneo siano venuti meno. Le disposizioni
di cui al n. 4, terzo periodo, nonché all’art. 20, nn. 1 e 5, si applicano
mutatis mutandis».  
  
16

|

L’articolo 21, paragrafo 1, punto 1, del Codice della strada tedesco prevede
quanto segue:

«(1) È punito con l’arresto sino ad un anno o con un’ammenda,

|

1.

|

chiunque guidi un autoveicolo senza essere munito della patente di guida a tal
fine necessaria  
  
---|---  
  
(...)».  
  
Fatti e questioni pregiudiziali

17

|

Il sig. Akyüz, nato nel 1989, è stato più volte oggetto di condanne penali nel
periodo compreso tra il 2004 ed il 2008, segnatamente per lesioni personali,
guida senza patente, concorso in estorsione aggravata in banda organizzata
nonché per minacce e ingiurie.  
  
---|---  
  
18

|

Il 4 marzo 2008 il sig. Akyüz proponeva dinanzi al Landrat des Wetteraukreises
(presidente della circoscrizione di Wetterau, in prosieguo: il «Landrat») una
domanda per il rilascio di una patente di guida di classe B. Con lettera del
12 giugno 2008, il Landrat subordinava tale rilascio alla presentazione di una
perizia medico-psicologica positiva per il richiedente. Questi si sottoponeva
all’esame richiesto. Nella sua perizia dell’8 settembre 2008 il perito
incaricato dell’esame del sig. Akyüz perveniva alla conclusione secondo cui
doveva escludersi che l’interessato fosse in possesso dei requisiti psico-
fisici necessari per poter guidare su strada, nel rispetto dei criteri di
sicurezza, un veicolo a motore del gruppo 1 (classi B, L, M, S). Secondo tale
perito, sussisterebbero nella persona del richiedente elementi indicativi di
un elevato potenziale aggressivo.  
  
---|---  
  
19

|

Con decisione del 10 settembre 2008, divenuta definitiva, il Landrat
respingeva l’istanza di rilascio di una patente di guida, in base al rilievo
che il sig. Akyüz non era in possesso dei requisiti psico-fisici per poter
guidare un veicolo a motore nel rispetto dei criteri di sicurezza.  
  
---|---  
  
20

|

Il 24 novembre 2008, il sig. Akyüz otteneva, nella città di Děčín (Repubblica
ceca), una patente di guida per veicoli di classe B. In base a informazioni
fornite dall’ambasciata tedesca a Praga, né il competente ufficio stranieri né
la polizia di Děčin sono in grado di accertare se il sig. Akyüz soggiornasse
nella Repubblica ceca a tale data. Secondo l’informativa inviata per posta
elettronica dai servizi della menzionata ambasciata il 6 ottobre 2009, presso
il suddetto ufficio stranieri risulta soltanto una registrazione per il
periodo dal 1o giugno al 1o dicembre 2009. La patente di guida ceca del sig.
Akyüz sarebbe stata rilasciata a Děčin l’8 giugno 2009. A quanto risulta dalla
fotocopia della patente, il primo rilascio risaliva, tuttavia, al 24 novembre
2008.  
  
---|---  
  
21

|

Le autorità tedesche rilevavano che il sig. Akyüz era alla guida di veicoli in
Germania il 5 dicembre 2008 e il 1o marzo 2009.  
  
---|---  
  
22

|

Con sentenza del 17 dicembre 2009, l’Amtsgericht Friedberg, nella sua qualità
di Jugendschöffengericht (giudice minorile), riconosceva il sig. Akyüz
colpevole di guida senza patente nei due episodi di cui sopra.  
  
---|---  
  
23

|

Avverso tale sentenza il sig. Akyüz presentava appello dinanzi al Landgericht
Gießen.  
  
---|---  
  
24

|

A fronte di dubbi con riguardo, in particolare, alla questione se le autorità
tedesche siano tenute a riconoscere la patente di guida rilasciata al sig.
Akyüz dalle competenti autorità ceche, dal momento che a quest’ultimo non è
stata ritirata una patente di guida da parte delle autorità della Repubblica
federale di Germania, bensì gli è solo stato negato il rilascio di una patente
di guida in tale Stato membro, il Landgericht Gießen ha deciso di sospendere
il procedimento e di sottoporre alla Corte le seguenti questioni
pregiudiziali:

«Se

|

a)

|

l’art. 1, n. 2, in combinato disposto con l’art. 8, nn. 2 e 4, della direttiva
91/439 (…)  
  
---|---  
  
b)

|

l’art. 2, n. 1, in combinato disposto con l’art. 11, n. 4, della direttiva
2006/126 (…)

debbano essere interpretati nel senso che:

|

1)

|

essi ostino a che uno Stato membro (Stato ospitante) neghi il riconoscimento,
nel proprio territorio, di una patente di guida rilasciata da un altro Stato
membro (Stato del rilascio), qualora, anteriormente all’ottenimento della
patente di guida nello Stato del rilascio, lo Stato ospitante abbia negato il
rilascio della patente di guida per mancato possesso dei requisiti psico-
fisici per poter guidare un veicolo a motore nel rispetto dei criteri di
sicurezza.  
  
---|---  
  
2)

|

in caso affermativo: se le dette disposizioni ostino a che uno Stato membro
(Stato ospitante) neghi il riconoscimento, nel proprio territorio, di una
patente di guida rilasciata da un altro Stato membro (Stato del rilascio),
qualora, anteriormente all’ottenimento della patente di guida nello Stato del
rilascio, lo Stato ospitante abbia negato il rilascio della patente di guida
per mancato possesso dei requisiti psico-fisici per poter guidare un veicolo a
motore nel rispetto dei criteri di sicurezza e sulla base delle annotazioni
riportate sulla patente di guida, di altre informazioni incontestabili
provenienti dallo Stato del rilascio o sulla base di ulteriori elementi
incontestabilmente accertati, in particolare eventuali informazioni fornite
dallo stesso titolare della patente di guida o di altri elementi accertati con
sicurezza nello Stato ospitante, risulti comprovata la sussistenza di una
violazione della norma sulla residenza di cui all’art. 7, n. 1, lett. b),
della direttiva 91/439 (…) ovvero dell’art. 7, n. 1, lett. e), della direttiva
2006/126 (…)

|

—

|

nella misura in cui gli altri elementi incontestabilmente accertati, in
particolare eventuali indicazioni fornite dallo stesso titolare della patente
di guida o gli altri elementi accertati con sicurezza nello Stato ospitante
non risultino sufficienti: se, anche secondo la giurisprudenza della Corte di
giustizia, possano considerarsi provenienti dallo Stato membro del rilascio
quelle informazioni che non siano state trasmesse direttamente, bensì solo
indirettamente sotto forma di una comunicazione di terzi, in particolare
dell’ambasciata dello Stato ospitante presso lo Stato del rilascio, basata
sulle informazioni medesime;  
  
---|---  
  
3)

|

le dette disposizioni ostino a che uno Stato membro (Stato ospitante) neghi il
riconoscimento, nel proprio territorio, di una patente di guida rilasciata da
un altro Stato membro (Stato del rilascio), qualora, sebbene i requisiti
formali per l’ottenimento di una patente di guida nello Stato del rilascio
siano stati soddisfatti, risulti accertato che il soggiorno sia strumentale
solo all’ottenimento della patente di guida e non ad alcun altro scopo
tutelato dalla normativa dell’Unione, in particolare dalle libertà
fondamentali di cui al TFUE e dalla Carta dei diritti fondamentali dell’Unione
europea nonché dalla Convenzione europea per la salvaguardia dei diritti
dell’Uomo e delle libertà fondamentali (turismo delle patenti)».  
  
---|---  
  
Sulle questioni pregiudiziali

Osservazioni preliminari

25

|

In via preliminare, occorre rilevare che le questioni sottoposte dal giudice
del rinvio vertono sull’interpretazione delle disposizioni pertinenti, da un
lato, della direttiva 91/439 e, dall’altro, della direttiva 2006/126 che ha
abrogato e sostituito la prima.  
  
---|---  
  
26

|

Occorre quindi acclarare in qual misura tali disposizioni siano applicabili ai
fatti della controversia principale.  
  
---|---  
  
27

|

Secondo il governo tedesco, alla controversia in esame sono applicabili solo
le disposizioni della direttiva 91/439. Dalla patente di guida ottenuta dal
sig. Akyüz nella Repubblica ceca risulterebbe, infatti, che la sua data di
rilascio è il 24 novembre 2008. Orbene, conformemente all’articolo 18, secondo
comma, della direttiva 2006/126, l’articolo 11, paragrafo 4, della medesima
sarebbe applicabile a partire dal 19 gennaio 2009, vale a dire successivamente
alla data di rilascio di tale patente di guida. La Commissione ritiene, per
contro, che le disposizioni della direttiva 2006/126 siano applicabili per
quanto riguarda il tragitto percorso dal sig. Akyüz in Germania il 1o marzo
2009.  
  
---|---  
  
28

|

Da un lato, dagli atti sottoposti alla Corte emerge che i tragitti percorsi
dal sig. Akyüz in Germania, oggetto della causa principale, sono stati
effettuati il 5 dicembre 2008 e il 1o marzo 2009.  
  
---|---  
  
29

|

Dall’altro, sebbene la decisione di rinvio menzioni altresì l’8 giugno 2009
quale data di rilascio della patente di guida ceca al sig. Akyüz, occorre
rilevare che da tale decisione risulta che la fotocopia della patente di guida
in oggetto indica, peraltro, che essa è stata rilasciata per la prima volta il
24 novembre 2008.  
  
---|---  
  
30

|

Sembra, quindi, che la patente di guida di cui trattasi sia stata rilasciata
al sig. Akyüz dalle competenti autorità ceche il 24 novembre 2008, fatto che
spetta al giudice del rinvio verificare. Nel caso in cui tale patente fosse
stata rilasciata solo l’8 giugno 2009, il sig. Akyüz non sarebbe stato in
possesso di una patente di guida ceca alla data di effettuazione dei tragitti
oggetto della causa principale e la questione del riconoscimento di una
patente di guida rilasciata solo successivamente a tale data risulterebbe
irrilevante nell’ambito della presente controversia.  
  
---|---  
  
31

|

Sebbene la direttiva 91/439 sia stata abrogata solo a decorrere dal 19 gennaio
2013, gli articoli 2, paragrafo 1, e 11, paragrafo 4, della direttiva
2006/126, conformemente al suo articolo 18, secondo comma, sono tuttavia
applicabili a partire dal 19 gennaio 2009.  
  
---|---  
  
32

|

Si deve rilevare che l’articolo 2, paragrafo 1, della direttiva 2006/126
prevede il reciproco riconoscimento delle patenti di guida rilasciate dagli
Stati membri. Tuttavia, a termini del successivo articolo 11, paragrafo 4,
secondo comma, uno Stato membro nega il riconoscimento della validità di
qualsiasi patente di guida rilasciata da un altro Stato membro ad una persona
la cui patente sia stata, nel proprio territorio, limitata, sospesa o
ritirata, e ciò indipendentemente dal fatto che la patente medesima sia stata
rilasciata prima della data in cui tale disposizione è divenuta applicabile.  
  
---|---  
  
33

|

Ne risulta che le menzionate disposizioni sono applicabili ratione temporis
per quanto riguarda il secondo tragitto oggetto della causa principale, vale a
dire il tragitto effettuato dal sig. Akyüz il 1o marzo 2009.  
  
---|---  
  
34

|

Ciò premesso, vanno esaminate le questioni sollevate dal giudice del rinvio
con riguardo sia agli articoli 1, paragrafo 2, e 8, paragrafi 2 e 4, della
direttiva 91/439 sia agli articoli 2, paragrafo 1, e 11, paragrafo 4, della
direttiva 2006/126.  
  
---|---  
  
Sulla prima questione

35

|

Con la prima questione il giudice del rinvio chiede, in sostanza, se il
combinato disposto degli articoli 1, paragrafo 2, e 8, paragrafi 2 e 4, della
direttiva 91/439, nonché degli articoli 2, paragrafo 1, e 11, paragrafo 4,
della direttiva 2006/126, debba essere interpretato nel senso che osta alla
normativa di uno Stato membro ospitante che consenta a quest’ultimo di negare
il riconoscimento, sul proprio territorio, di una patente di guida rilasciata
da un altro Stato membro, qualora il titolare di tale patente non sia stato
oggetto, da parte di tale Stato membro ospitante, di alcun provvedimento ai
sensi dei suddetti articoli 8, paragrafo 4, della direttiva 91/439 o 11,
paragrafo 4, secondo comma, della direttiva 2006/126, bensì gli sia stato
negato, in quest’ultimo Stato, il rilascio di una prima patente di guida per
il fatto che, secondo la normativa di tale Stato, non era in possesso dei
requisiti psico-fisici per poter guidare un veicolo a motore nel rispetto dei
criteri di sicurezza.  
  
---|---  
  
36

|

Il governo tedesco ritiene che, qualora ad un richiedente sia stato negato il
rilascio di una prima patente di guida per mancato possesso dei requisiti
psico-fisici per poter guidare un veicolo nel rispetto dei criteri di
sicurezza, il fatto di consentirgli di accedere alla circolazione stradale
rappresenta un pericolo almeno altrettanto grave quanto consentire tale
accesso a persone che, per analoghi motivi, siano state private della propria
patente di guida. Secondo tale governo, la nozione di «revoca» dovrebbe quindi
essere intesa in senso ampio, in modo da ricomprendere anche il diniego
iniziale di rilascio di una patente di guida.  
  
---|---  
  
37

|

Detto governo fa parimenti valere la necessità di tener conto di taluni
diritti fondamentali degli utenti della strada, quali il diritto alla vita, il
diritto all’integrità della persona nonché il diritto di proprietà,
riaffermati rispettivamente agli articoli 2, 3 e 17 della Carta dei diritti
fondamentali dell’Unione europea, con i quali le libertà fondamentali
dovrebbero essere rese compatibili e che imporrebbero che gli Stati membri non
autorizzino, sul proprio territorio, la partecipazione alla circolazione
stradale di un conducente di cui risulti accertata la grave pericolosità per
gli altri utenti.  
  
---|---  
  
38

|

La Commissione aggiunge che una persona cui sia stato negato il rilascio di
una prima patente di guida per motivi che, nel caso di una patente di guida
già rilasciata in precedenza, avrebbero portato alla sua restrizione,
sospensione, revoca o annullamento, dovrebbe essere trattata allo stesso modo
che se rientrasse nei casi appena menzionati. Tale circostanza non
costituirebbe, inoltre, un motivo per riservare a tale persona un trattamento
privilegiato in merito alle misure applicabili nel suo luogo di residenza o
per non autorizzare o non obbligare gli Stati membri ad applicare le misure
restrittive previste in presenza dei requisiti stabiliti per l’attuazione
delle stesse.  
  
---|---  
  
39

|

Il governo italiano rileva, per contro, che la prima questione sollevata dal
giudice del rinvio non comporta alcun riferimento al criterio della «residenza
normale». Pur auspicando un’interpretazione evolutiva delle norme del diritto
dell’Unione al fine di consentire il diniego del riconoscimento di una patente
rilasciata in circostanze come quelle di cui alla causa principale, tale
governo ne deduce che il combinato disposto degli articoli 1, paragrafo 2, e
8, paragrafi 2 e 4, della direttiva 91/439, nonché degli articoli 2, paragrafo
1, e 11, paragrafo 4, della direttiva 2006/126 non sembra consentire un
siffatto diniego.  
  
---|---  
  
40

|

A tal riguardo occorre ricordare che, secondo una giurisprudenza consolidata
della Corte, l’articolo 1, paragrafo 2, della direttiva 91/439 prevede il
reciproco riconoscimento, senza alcuna formalità, delle patenti di guida
rilasciate dagli Stati membri. Tale disposizione impone a questi ultimi un
obbligo chiaro e preciso, che non lascia alcun margine discrezionale quanto ai
provvedimenti da adottare per conformarvisi (v., segnatamente, sentenze del 19
febbraio 2009, Schwarz, C-321/07, Racc. pag. I-1113, punto 75, e del 19 maggio
2011, Grasser, C-184/10, Racc. pag. I-4057, punto 19). Occorre constatare che
lo stesso vale per quanto riguarda l’articolo 2, paragrafo 1, della direttiva
2006/126, di tenore identico a quello dell’articolo 1, paragrafo 2, della
direttiva 91/439.  
  
---|---  
  
41

|

Spetta allo Stato membro del rilascio verificare se i requisiti minimi imposti
dal diritto dell’Unione, in particolare quelli relativi alla residenza e
all’idoneità alla guida, previsti all’articolo 7, paragrafo 1, della direttiva
91/439, siano soddisfatti e, pertanto, se il rilascio di una patente di guida
sia giustificato (v. citate sentenze Schwarz, punto 76, e Grasser, punto 20).  
  
---|---  
  
42

|

Quando le autorità di uno Stato membro hanno rilasciato una patente di guida,
conformemente all’articolo 1, paragrafo 1, della direttiva 91/439, gli altri
Stati membri non sono legittimati a verificare il rispetto delle condizioni di
rilascio fissate da tale direttiva. Infatti, il possesso di una patente di
guida rilasciata da uno Stato membro deve essere considerato come prova del
fatto che il titolare di tale patente soddisfaceva, alla data in cui questa
gli è stata rilasciata, le suddette condizioni (v., segnatamente, citate
sentenze Schwarz, punto 77, e Grasser, punto 21).  
  
---|---  
  
43

|

Tuttavia, l’articolo 8, paragrafi 2 e 4, della direttiva 91/439 consente agli
Stati membri, in talune circostanze e, in particolare, per ragioni di
sicurezza della circolazione stradale, come emerge dall’ultimo considerando
della direttiva 91/439, di applicare ai titolari di patente aventi la normale
residenza sul loro territorio le proprie disposizioni nazionali concernenti la
restrizione, la sospensione, la revoca o l’annullamento della patente di guida
(sentenza Schwarz, cit., punto 79).  
  
---|---  
  
44

|

In tal senso, l’articolo 8, paragrafo 4, primo comma, della direttiva 91/439
consente ad uno Stato membro di negare, a colui che nel suo territorio sia
oggetto di un provvedimento di restrizione, sospensione, revoca o annullamento
della patente, il riconoscimento della validità di una patente di guida da
questi ottenuta in un altro Stato membro. L’articolo 11, paragrafo 4, secondo
comma, della direttiva 2006/126 prevede, a sua volta, che uno Stato membro è
tenuto a negare, ad una persona la cui patente di guida sia stata limitata,
sospesa o ritirata nel suo territorio, il riconoscimento della validità della
patente di guida da questi ottenuta in un altro Stato membro.  
  
---|---  
  
45

|

Tuttavia, la Corte ha ripetutamente ricordato che la facoltà prevista
all’articolo 8, paragrafo 4, della direttiva 91/439 costituisce una deroga al
principio generale del reciproco riconoscimento delle patenti e va dunque
interpretata restrittivamente (v., segnatamente, sentenze del 20 novembre
2008, Weber, C-1/07, Racc. pag. I-8571, punto 29; Schwarz, cit., punto 84, e
ordinanza del 2 dicembre 2010, Scheffler, C-334/09, Racc. pag. I-12379, punto
63).  
  
---|---  
  
46

|

Infatti, le eccezioni all’obbligo di riconoscimento senza formalità delle
patenti di guida rilasciate negli Stati membri – eccezioni che realizzano un
bilanciamento di tale principio con quello della sicurezza stradale – non
possono essere intese in senso ampio salvo svuotare di qualsiasi significato
il principio del reciproco riconoscimento delle patenti di guida rilasciate
negli Stati membri a norma della direttiva 91/439 (v., in tal senso, ordinanze
del 9 luglio 2009, Wierer, C-445/08, punto 52, e Scheffler, cit., punto 63).  
  
---|---  
  
47

|

Nel caso di specie, si deve necessariamente rilevare che il diniego del
rilascio di una prima patente di guida non figura tra le ipotesi che possono
comportare il mancato riconoscimento, da parte di uno Stato membro, di una
patente di guida rilasciata da un altro Stato membro conformemente agli
articoli 8, paragrafo 4, della direttiva 91/439 e 11, paragrafo 4, secondo
comma, della direttiva 2006/126.  
  
---|---  
  
48

|

Occorre rilevare che all’udienza il governo tedesco ha sostanzialmente fatto
valere che, qualora il diniego del rilascio di una prima patente di guida in
uno Stato membro sia fondato su gravi motivi di inidoneità, non considerati
dalla direttiva 91/439, quale un elevato potenziale di aggressività del
richiedente, tale Stato membro non è tenuto a riconoscere una patente di guida
rilasciata successivamente all’interessato in un altro Stato membro.  
  
---|---  
  
49

|

Peraltro, secondo tale governo, affinché possa essere riconosciuta la patente
di guida rilasciata da un altro Stato membro successivamente ad un diniego di
rilascio di una prima patente di guida sul territorio dello Stato membro
ospitante, è necessario che, prima del rilascio all’interessato della patente
di guida da parte di quest’altro Stato membro, quest’ultimo sia informato
dallo Stato membro ospitante in merito ai motivi alla base del diniego del
rilascio e che verifichi se detti motivi siano venuti meno.  
  
---|---  
  
50

|

Tale argomento non può essere accolto.  
  
---|---  
  
51

|

Si deve rilevare, in limine, che, pur se il diniego del rilascio di una prima
patente di guida può certamente essere in parte basato sul comportamento del
richiedente, un siffatto diniego, che si colloca nell’ambito di un
procedimento amministrativo, non può costituire, a differenza delle ipotesi
previste agli articoli 8, paragrafi 2 e 4, della direttiva 91/439 e 11,
paragrafo 4, secondo comma, della direttiva 2006/126, la sanzione per
un’infrazione commessa dal richiedente medesimo.  
  
---|---  
  
52

|

Inoltre, va osservato che il rilascio di una prima patente di guida potrebbe
essere negato per motivi diversi da quelli che ne giustificano la restrizione,
la sospensione, la revoca o l’annullamento.  
  
---|---  
  
53

|

A tal riguardo, dal quarto considerando della direttiva 91/439 e dall’ottavo
considerando della direttiva 2006/126 risulta che dette direttive realizzano
solo un’armonizzazione minima delle disposizioni nazionali relative alle
condizioni per il rilascio di una patente di guida. In tal senso, gli Stati
membri possono decidere di mantenere o di adottare disposizioni più
restrittive in materia.  
  
---|---  
  
54

|

Per quanto riguarda i requisiti di idoneità psico-fisica necessari per la
guida, la Corte ha sottolineato che il fatto che, in conformità al punto 5
dell’allegato III della direttiva 91/439, uno Stato membro possa esigere, per
qualsiasi rilascio di una patente di guida, un esame medico più severo di
quelli menzionati nel detto allegato non pregiudica l’obbligo, per lo Stato
membro medesimo, di riconoscere le patenti di guida rilasciate dagli altri
Stati membri conformemente a tale direttiva (v. sentenza del 26 giugno 2008,
Wiedemann e Funk, C-329/06 e C-343/06, Racc. pag. I-4635, punto 53).  
  
---|---  
  
55

|

Si deve rilevare, da un lato, che la soluzione prospettata dal governo tedesco
implicherebbe l’effettuazione di un esame dei motivi, non contemplato dalla
direttiva 91/439 o dalla direttiva 2006/126, fatti valere da uno Stato membro
per negare il rilascio di una patente di guida, al fine di individuare quelli
che potrebbero comportare il diniego di riconoscimento, da parte dello Stato
membro medesimo, di una patente di guida rilasciata successivamente in un
altro Stato membro. La possibilità, per uno Stato membro, di negare il
riconoscimento di una patente di guida rilasciata in un altro Stato membro
dipenderebbe, quindi, dalla gravità del motivo, non contemplato dalla
direttiva 91/439 o dalla direttiva 2006/126, sulla base del quale il rilascio
di una prima patente di guida sia stato negato nel primo Stato membro. In
assenza di indicazioni in proposito nelle direttive 91/439 e 2006/126, tale
soluzione non può trovare accoglimento.  
  
---|---  
  
56

|

Dall’altro, consentire allo Stato membro ospitante di non riconoscere una
patente di guida rilasciata in un altro Stato membro, per il fatto che al
titolare di tale patente sia stato negato il rilascio di una prima patente di
guida nel primo Stato e che lo Stato membro del rilascio non abbia verificato
se i motivi alla base del diniego del rilascio fossero venuti meno, farebbe sì
che lo Stato membro che abbia stabilito le condizioni più severe per il
rilascio di una patente di guida possa stabilire il livello minimo dei
requisiti che gli altri Stati membri devono rispettare affinché le patenti di
guida da essi rilasciate possano essere riconosciute sul suo territorio.  
  
---|---  
  
57

|

In tale contesto occorre ricordare che ammettere che uno Stato membro possa
richiamarsi alle proprie disposizioni di diritto interno per opporsi
indefinitamente al riconoscimento di una patente rilasciata in un altro Stato
membro equivarrebbe alla negazione stessa del principio del reciproco
riconoscimento delle patenti di guida, che costituisce la chiave di volta del
sistema istituito dalla direttiva 91/439 (v., in tal senso, sentenza del 29
aprile 2004, Kapper, C-476/01, Racc. pag. I-5205, punto 77, e ordinanza del 28
settembre 2006, Kremer, C-340/05, punto 30).  
  
---|---  
  
58

|

Dal complesso delle suesposte considerazioni risulta che un diniego del
rilascio di una prima patente di guida non può essere assimilato alle ipotesi
previste agli articoli 8, paragrafi 2 e 4, della direttiva 91/439 e 11,
paragrafo 4, della direttiva 2006/126, che possono comportare il mancato
riconoscimento da parte di uno Stato membro di una patente di guida rilasciata
in un altro Stato membro.  
  
---|---  
  
59

|

Alla luce di quanto precede occorre rispondere alla prima questione
dichiarando che il combinato disposto degli articoli 1, paragrafo 2, e 8,
paragrafi 2 e 4, della direttiva 91/439 nonché degli articoli 2, paragrafo 1,
e 11, paragrafo 4, della direttiva 2006/126 dev’essere interpretato nel senso
che esso osta alla normativa di uno Stato membro ospitante che consente a
quest’ultimo di negare il riconoscimento, sul proprio territorio, di una
patente di guida rilasciata da un altro Stato membro, qualora il titolare di
tale patente non sia stato oggetto, da parte di tale Stato membro ospitante,
di alcun provvedimento ai sensi dei suddetti articoli 8, paragrafo 4, della
direttiva 91/439 o 11, paragrafo 4, secondo comma, della direttiva 2006/126,
ma gli sia stato negato, in quest’ultimo Stato, il rilascio di una prima
patente di guida per il fatto che, secondo la normativa di tale Stato, non era
in possesso dei requisiti di idoneità psico-fisica per poter guidare un
veicolo a motore nel rispetto dei criteri di sicurezza.  
  
---|---  
  
Sulla seconda e sulla terza questione

60

|

Con la seconda e con la terza questione, che occorre esaminare congiuntamente,
il giudice del rinvio chiede, in sostanza, se il combinato disposto degli
articoli 1, paragrafo 2, e 8, paragrafi 2 e 4, della direttiva 91/439 nonché
degli articoli 2, paragrafo 1, e 11, paragrafo 4, della direttiva 2006/126
debba essere interpretato nel senso che osta parimenti ad un diniego di
riconoscimento come quello di cui al punto precedente, da un lato, nel caso in
cui risulti inoltre acclarato, in base a informazioni trasmesse dallo Stato
membro del rilascio – non direttamente, bensì solo indirettamente sotto forma
di una comunicazione basata su informazioni provenienti dallo Stato membro del
rilascio ed effettuata da terzi, segnatamente dai servizi dell’ambasciata
dello Stato membro ospitante nello Stato membro del rilascio – che il titolare
della patente di guida di cui trattasi non era in possesso del requisito di
residenza normale ai sensi degli articoli 7, paragrafo 1, lettera b), della
direttiva 91/439 o 7, paragrafo 1, lettera e), della direttiva 2006/126 al
momento del rilascio della patente stessa e, dall’altro, nel caso in cui, pur
risultando rispettate le condizioni formali di rilascio nello Stato membro del
rilascio, venga tuttavia accertato che la residenza del richiedente in
quest’ultimo Stato membro era meramente diretta ad ottenere la patente de qua.  
  
---|---  
  
61

|

Occorre ricordare che, come sostenuto dal governo tedesco, il mancato rispetto
del requisito di residenza normale ai sensi dell’articolo 7, paragrafo 1,
lettera b), della direttiva 91/439 è sufficiente, di per sé solo, a
giustificare il rifiuto, da parte di uno Stato membro, di riconoscere la
patente di guida rilasciata da un altro Stato membro (v. sentenza del 13
ottobre 2011, Apelt, C-224/10, Racc. pag. I-9601, punto 34).  
  
---|---  
  
62

|

Emerge, infatti, dalla giurisprudenza della Corte che gli articoli 1,
paragrafo 2, 7, paragrafo 1, lettera b), nonché 8, paragrafi 2 e 4, della
direttiva 91/439 non ostano a che uno Stato membro ospitante si rifiuti di
riconoscere, nel suo territorio, la patente di guida rilasciata in un altro
Stato membro, qualora risulti acclarato, non in funzione di informazioni
provenienti dallo Stato membro ospitante, bensì sulla base delle annotazioni
figuranti sulla patente di guida stessa o di altre informazioni incontestabili
provenienti dallo Stato membro del rilascio, che il requisito di residenza
normale previsto al suddetto articolo 7, paragrafo 1, lettera b), non era
stato rispettato (v., in tal senso, citate sentenze Wiedemann e Funk, punto
72, nonché Grasser, punto 33).  
  
---|---  
  
63

|

Come già statuito dalla Corte al punto 33 della citata sentenza Grasser, a
tale riguardo è irrilevante il fatto che lo Stato membro ospitante non abbia
adottato, nei confronti del titolare della patente suddetta, alcun
provvedimento ai sensi dell’articolo 8, paragrafo 2, di tale direttiva.  
  
---|---  
  
64

|

Tali considerazioni possono essere traslate anche agli articoli 2, paragrafo
1, e 11, paragrafo 4, della direttiva 2006/126 per quanto riguarda il mancato
rispetto del requisito di residenza normale.  
  
---|---  
  
65

|

Come risulta dal punto 46 supra, tale deroga all’obbligo di riconoscimento
senza formalità delle patenti di guida rilasciate negli Stati membri, che
realizza un bilanciamento del principio del reciproco riconoscimento delle
patenti di guida con quello della sicurezza stradale, non può essere intesa in
senso ampio senza privare di qualsiasi significato il principio del reciproco
riconoscimento (v., in tal senso, ordinanza Wierer, cit., punto 52).  
  
---|---  
  
66

|

L’elenco, menzionato supra al punto 62, delle fonti d’informazione su cui lo
Stato membro ospitante può basarsi per rifiutare il riconoscimento di una
patente di guida rilasciata in un altro Stato membro, senza ricorrere
all’assistenza reciproca né alla procedura di scambio di informazioni previste
agli articoli 12, paragrafo 3, della direttiva 91/439 e 15 della direttiva
2006/126, è pertanto tassativo ed esaustivo (v., in tal senso, ordinanza
Wierer, cit., punto 53).  
  
---|---  
  
67

|

Affinché un’informazione possa essere qualificata come un’informazione
incontestabile proveniente dallo Stato membro del rilascio, attestante che il
titolare della patente di guida non aveva la residenza in quest’ultimo Stato
al momento del rilascio della propria patente di guida, è necessario che essa
provenga da un’autorità di detto Stato membro.  
  
---|---  
  
68

|

Dalle suesposte considerazioni risulta che, nella causa principale, qualora le
autorità tedesche dispongano d’informazioni incontestabili provenienti dalle
autorità ceche attestanti che il sig. Akyüz non aveva la residenza normale nel
territorio della Repubblica ceca all’epoca del rilascio della patente di guida
da parte di detto Stato membro, esse potrebbero legittimamente negare il
riconoscimento di detta patente. Il principio del reciproco riconoscimento
osta ad un diniego basato su qualsiasi altra informazione (v., in tal senso,
ordinanza Wierer, cit., punto 59).  
  
---|---  
  
69

|

A tale riguardo non è escluso che informazioni ottenute da autorità del
registro anagrafico dello Stato membro del rilascio possano essere considerate
informazioni di tal genere (ordinanza Wierer, cit., punto 61).  
  
---|---  
  
70

|

Per contro, le spiegazioni o informazioni che il titolare di una patente di
guida abbia fornito nel corso del procedimento amministrativo o giudiziario in
esecuzione di un obbligo di collaborazione impostogli ai sensi del diritto
interno dello Stato membro ospitante non possono essere qualificate come
informazioni incontestabili provenienti dallo Stato membro del rilascio
attestanti che il titolare non aveva la residenza in quest’ultimo Stato al
momento del rilascio della propria patente di guida (ordinanza Wierer, cit.,
punto 54).  
  
---|---  
  
71

|

Il fatto che talune informazioni siano trasmesse dallo Stato membro del
rilascio alle autorità competenti dello Stato membro ospitante non
direttamente, bensì solo indirettamente sotto forma di una comunicazione
effettuata da terzi, non sembrerebbe, di per sé, tale da escludere che dette
informazioni possano essere considerate provenienti dallo Stato membro del
rilascio, purché esse provengano da un’autorità di quest’ultimo Stato.  
  
---|---  
  
72

|

Di conseguenza, come sostenuto dal governo tedesco e sostanzialmente dalla
Commissione, il solo fatto che le autorità competenti dello Stato membro
ospitante facciano intervenire la loro rappresentanza nello Stato membro del
rilascio per procurarsi informazioni di tal genere presso le autorità
competenti in quest’ultimo Stato non esclude che dette informazioni siano
considerate provenienti dallo Stato medesimo.  
  
---|---  
  
73

|

Spetta al giudice del rinvio verificare se le informazioni ottenute in
circostanze come quelle di cui alla causa principale possano essere
qualificate come informazioni provenienti dallo Stato membro del rilascio.  
  
---|---  
  
74

|

Se del caso, spetta altresì a tale giudice vagliare dette informazioni e
valutare se costituiscano informazioni incontestabili attestanti che il
titolare della patente di guida non aveva la residenza normale nel territorio
dello Stato membro del rilascio al momento dell’ottenimento della propria
patente di guida.  
  
---|---  
  
75

|

Nell’ambito di tale valutazione delle informazioni a sua disposizione,
provenienti dallo Stato membro del rilascio, il giudice del rinvio può tener
conto di tutte le circostanze della controversia sottoposta al suo esame. In
particolare, può prendere in considerazione la circostanza eventuale che
talune informazioni provenienti dallo Stato membro del rilascio indichino che
il titolare della patente di guida è stato presente nel territorio di tale
Stato solo per un periodo molto breve e vi ha stabilito una residenza
puramente fittizia, al solo scopo di eludere l’applicazione di requisiti più
restrittivi previsti per il rilascio di una patente di guida nello Stato
membro di residenza reale.  
  
---|---  
  
76

|

Occorre tuttavia sottolineare che, essendo intrinseco all’esercizio del suo
diritto di circolare e soggiornare liberamente nel territorio degli Stati
membri conferito ai cittadini dell’Unione dall’articolo 21, paragrafo 1, TFUE
e riconosciuto dalle direttive 91/439 e 2006/126, il fatto che il titolare di
una patente di guida abbia stabilito la propria residenza in un dato Stato
membro allo scopo di usufruire di una legislazione meno severa per quanto
riguarda i requisiti per il rilascio di una patente di guida (v., per
analogia, sentenza del 9 marzo 1999, Centros, C-212/97, Racc. pag. I-1459,
punto 27) non consente, di per sé, di provare il mancato rispetto del
requisito di residenza normale quale previsto, rispettivamente, agli articoli
7, paragrafo 1, lettera b), e 7, paragrafo 1, lettera e), di tali direttive,
che giustifica il rifiuto, da parte di uno Stato membro, di riconoscere la
patente di guida rilasciata in un altro Stato membro.  
  
---|---  
  
77

|

Alla luce delle suesposte considerazioni, occorre rispondere alla seconda e
alla terza questione dichiarando che il combinato disposto degli articoli 1,
paragrafo 2, e 8, paragrafi 2 e 4, della direttiva 91/439 nonché degli
articoli 2, paragrafo 1, e 11, paragrafo 4, della direttiva 2006/126
dev’essere interpretato nel senso che non osta alla normativa di uno Stato
membro ospitante che consente a quest’ultimo di negare il riconoscimento, sul
proprio territorio, della patente di guida rilasciata in un altro Stato
membro, nel caso in cui risulti provato, in base a informazioni
incontestabili, provenienti dallo Stato membro del rilascio, che il titolare
della patente di guida non era in possesso del requisito di residenza normale
previsto agli articoli 7, paragrafo 1, lettera b), della direttiva 91/439 e 7,
paragrafo 1, lettera e), della direttiva 2006/126 al momento del rilascio di
detta patente. A tale riguardo, il fatto che le informazioni di cui trattasi
siano trasmesse dallo Stato membro del rilascio alle autorità competenti dello
Stato membro ospitante non direttamente, bensì solo indirettamente sotto forma
di una comunicazione effettuata da terzi, non è, di per sé, tale da escludere
che dette informazioni possano essere considerate provenienti dallo Stato
membro del rilascio, purché esse provengano da un’autorità di quest’ultimo
Stato membro. Spetta al giudice del rinvio verificare se le informazioni
ottenute in circostanze come quelle di cui al procedimento principale possano
essere qualificate come informazioni provenienti dallo Stato membro del
rilascio nonché, se del caso, vagliare dette informazioni e valutare, tenendo
conto di tutte le circostanze della controversia sottoposta al suo esame, se
esse costituiscano informazioni incontestabili attestanti che il titolare
della patente di guida non aveva la residenza normale nel territorio di
quest’ultimo Stato al momento del rilascio della propria patente di guida.  
  
---|---  
  
Sulle spese

78

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi la Corte (Seconda Sezione) dichiara:  
  
---|---  
|  |

1)

|

Il combinato disposto degli articoli 1, paragrafo 2, e 8, paragrafi 2 e 4,
della direttiva 91/439/CEE del Consiglio, del 29 luglio 1991, concernente la
patente di guida, nonché degli articoli 2, paragrafo 1, e 11, paragrafo 4,
della direttiva 2006/126/CE del Parlamento europeo e del Consiglio, del 20
dicembre 2006, concernente la patente di guida, dev’essere interpretato nel
senso che esso osta alla normativa di uno Stato membro ospitante che consente
a quest’ultimo di negare il riconoscimento, sul proprio territorio, di una
patente di guida rilasciata da un altro Stato membro, qualora il titolare di
tale patente non sia stato oggetto, da parte di tale Stato membro ospitante,
di alcun provvedimento ai sensi dei suddetti articoli 8, paragrafo 4, della
direttiva 91/439 o 11, paragrafo 4, secondo comma, della direttiva 2006/126,
ma gli sia stato negato, in quest’ultimo Stato, il rilascio di una prima
patente di guida per il fatto che, secondo la normativa di tale Stato, non era
in possesso dei requisiti di idoneità psico-fisica per poter guidare un
veicolo a motore nel rispetto dei criteri di sicurezza.  
  
---|---  
|  |

2)

|

Tale combinato disposto dev’essere interpretato nel senso che non osta alla
normativa di uno Stato membro ospitante che consente a quest’ultimo di negare
il riconoscimento, sul proprio territorio, della patente di guida rilasciata
in un altro Stato membro, nel caso in cui risulti provato, in base a
informazioni incontestabili, provenienti dallo Stato membro del rilascio, che
il titolare della patente di guida non era in possesso del requisito di
residenza normale previsto agli articoli 7, paragrafo 1, lettera b), della
direttiva 91/439 e 7, paragrafo 1, lettera e), della direttiva 2006/126 al
momento del rilascio di detta patente. A tale riguardo, il fatto che le
informazioni di cui trattasi siano trasmesse dallo Stato membro del rilascio
alle autorità competenti dello Stato membro ospitante non direttamente, bensì
solo indirettamente sotto forma di una comunicazione effettuata da terzi, non
è, di per sé, tale da escludere che dette informazioni possano essere
considerate provenienti dallo Stato membro del rilascio, purché esse
provengano da un’autorità di quest’ultimo Stato membro.

Spetta al giudice del rinvio verificare se le informazioni ottenute in
circostanze come quelle di cui al procedimento principale possano essere
qualificate come informazioni provenienti dallo Stato membro del rilascio
nonché, se del caso, vagliare dette informazioni e valutare, tenendo conto di
tutte le circostanze della controversia sottoposta al suo esame, se esse
costituiscano informazioni incontestabili attestanti che il titolare della
patente di guida non aveva la residenza normale nel territorio di quest’ultimo
Stato al momento del rilascio della propria patente di guida.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

