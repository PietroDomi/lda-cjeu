

SENTENZA DELLA CORTE (Quarta Sezione)

21 ottobre 2015 ( * )

«Rinvio pregiudiziale — Cooperazione giudiziaria in materia civile —
Competenza, riconoscimento ed esecuzione delle decisioni in materia
matrimoniale e in materia di responsabilità genitoriale — Regolamento (CE) n.
2201/2003 — Sfera di applicazione — Articolo 1, paragrafo 1, lettera b) —
Attribuzione, esercizio, delega, revoca totale o parziale della responsabilità
genitoriale — Articolo 2 — Nozione di “responsabilità genitoriale” —
Controversia tra i genitori in merito agli spostamenti del figlio minore ed al
rilascio di un passaporto al medesimo — Proroga di competenza — Articolo 12 —
Presupposti — Accettazione della competenza del giudice adito — Contumacia
della controparte — Mancata contestazione della competenza giurisdizionale da
parte del mandatario della controparte nominato d’ufficio dal giudice adito»

Nella causa C‑215/15,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Varhoven kasatsionen sad (Corte suprema
di cassazione, Bulgaria), con decisione dell’11 maggio 2015, pervenuta in
cancelleria il giorno medesimo, nel procedimento

Vasilka Ivanova Gogova

contro

Ilia Dimitrov Iliev,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan, A. Prechal e K.
Jürimäe (relatore), giudici,

avvocato generale: P. Mengozzi

cancelliere: I. Illéssy, amministratore

vista la decisione del presidente della Corte del 3 luglio 2015 di sottoporre
la causa a procedimento accelerato ai sensi dell’articolo 23 bis dello Statuto
della Corte di giustizia dell’Unione europea e dell’articolo 105, paragrafo 1,
del regolamento di procedura della Corte,

vista la fase scritta del procedimento e in seguito all’udienza del 9
settembre 2015,

considerate le osservazioni presentate:

—

|

per il governo ceco, da J. Vláčil, in qualità di agente;  
  
---|---  
  
—

|

per il governo spagnolo, da M.A. Sampol Pucurull, in qualità di agente;  
  
---|---  
  
—

|

per la Commissione europea, da S. Petrova e M. Wilderspin, in qualità di
agenti,  
  
---|---  
  
sentito l’avvocato generale,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 1, paragrafo 1, lettera b), 2, punto 7, 8, paragrafo 1, nonché 12,
paragrafo 1, lettera b), del regolamento (CE) n. 2201/2003 del Consiglio, del
27 novembre 2003, relativo alla competenza, al riconoscimento e all’esecuzione
delle decisioni in materia matrimoniale e in materia di responsabilità
genitoriale, che abroga il regolamento (CE) n. 1347/2000 (GU L 338, pag. 1).  
  
---|---  
  
2

|

La domanda è stata proposta nell’ambito di una controversia tra la sig.ra
Gogova e il sig. Iliev in merito al rinnovo del passaporto della loro figlia
minore.  
  
---|---  
  
Contesto normativo

Il diritto dell’Unione

3

|

I considerando 5 e 12 del regolamento n. 2201/2003 così recitano:

|

«(5)

|

Per garantire parità di condizioni a tutti i minori, il presente regolamento
disciplina tutte le decisioni in materia di responsabilità genitoriale,
incluse le misure di protezione del minore, indipendentemente da qualsiasi
nesso con un procedimento matrimoniale.  
  
---|---  
  
(...)

(12)

|

È opportuno che le regole di competenza in materia di responsabilità
genitoriale accolte nel presente regolamento si informino all’interesse
superiore del minore e in particolare al criterio di vicinanza. Ciò significa
che la competenza giurisdizionale appartiene anzitutto ai giudici dello Stato
membro in cui il minore risiede abitualmente, salvo ove si verifichi un
cambiamento della sua residenza o in caso di accordo fra i titolari della
responsabilità genitoriale».  
  
---|---  
  
4

|

L’articolo 1 del regolamento medesimo, rubricato «Ambito d’applicazione», così
dispone:

«1. Il presente regolamento si applica, indipendentemente dal tipo di autorità
giurisdizionale, alle materie civili relative:

(...)

|

b)

|

all’attribuzione, all’esercizio, alla delega, alla revoca totale o parziale
della responsabilità genitoriale.  
  
---|---  
  
2\. Le materie di cui al paragrafo 1, lettera b), riguardano in particolare:

a)

|

il diritto di affidamento e il diritto di visita;  
  
---|---  
  
b)

|

la tutela, la curatela ed altri istituti analoghi;  
  
---|---  
  
c)

|

la designazione e le funzioni di ogni persona o organismo incaricato di
occuparsi della persona o dei beni del minore, di rappresentarlo o di
assisterlo;  
  
---|---  
  
d)

|

la collocazione del minore in una famiglia affidataria o in un istituto;  
  
---|---  
  
e)

|

le misure di protezione del minore legate all’amministrazione, alla
conservazione o all’alienazione dei beni del minore.  
  
---|---  
  
3\. Il presente regolamento non si applica:

a)

|

alla determinazione o all’impugnazione della filiazione;  
  
---|---  
  
b)

|

[al]la decisione sull’adozione e le misure che la preparano, nonché
l’annullamento e la revoca dell’adozione;  
  
---|---  
  
c)

|

ai nomi e ai cognomi del minore;  
  
---|---  
  
d)

|

all’emancipazione;  
  
---|---  
  
e)

|

alle obbligazioni alimentari;  
  
---|---  
  
f)

|

ai trust e alle successioni;  
  
---|---  
  
g)

|

ai provvedimenti derivanti da illeciti penali commessi da minori».  
  
---|---  
  
5

|

L’articolo 2, punto 7, del regolamento medesimo definisce la nozione di
«responsabilità genitoriale» nel senso dei «diritti e doveri di cui è
investita una persona fisica o giuridica in virtù di una decisione
giudiziaria, della legge o di un accordo in vigore riguardanti la persona o i
beni di un minore». Il termine comprende, in particolare, il diritto di
affidamento e il diritto di visita.  
  
---|---  
  
6

|

Il successivo articolo 8, intitolato «Competenza generale», così recita:

«1. Le autorità giurisdizionali di uno Stato membro sono competenti per le
domande relative alla responsabilità genitoriale su un minore, se il minore
risiede abitualmente in quello Stato membro alla data in cui sono aditi.

2\. Il paragrafo 1 si applica fatte salve le disposizioni [dell’articolo 12]».  
  
---|---  
  
7

|

L’articolo 12 del regolamento 2201/2003, intitolato «Proroga della
competenza», così dispone:

«1. Le autorità giurisdizionali dello Stato membro in cui viene esercitata, ai
sensi dell’articolo 3, la competenza a decidere sulle domande di divorzio,
separazione personale dei coniugi o annullamento del matrimonio sono
competenti per le domande relative alla responsabilità dei genitori che si
ricollegano a tali domande se:

|

a)

|

almeno uno dei coniugi esercita la responsabilità genitoriale sul figlio;

e  
  
---|---  
  
b)

|

la competenza giurisdizionale di tali autorità giurisdizionali è stata
accettata espressamente o in qualsiasi altro modo univoco dai coniugi e dai
titolari della responsabilità genitoriale alla data in cui le autorità
giurisdizionali sono adite, ed è conforme all’interesse superiore del minore.  
  
---|---  
  
(...)

3\. Le autorità giurisdizionali di uno Stato membro sono competenti in materia
di responsabilità dei genitori nei procedimenti diversi da quelli di cui al
primo paragrafo se:

a)

|

il minore ha un legame sostanziale con quello Stato membro, in particolare
perché uno dei titolari della responsabilità genitoriale vi risiede
abitualmente o perché è egli stesso cittadino di quello Stato

e  
  
---|---  
  
b)

|

la loro competenza è stata accettata espressamente o in qualsiasi altro modo
univoco da tutte le parti al procedimento alla data in cui le autorità
giurisdizionali sono adite ed è conforme all’interesse superiore del minore.  
  
---|---  
  
(...)».  
  
8

|

Il successivo articolo 16, intitolato «Adizione di un’autorità
giurisdizionale», prevede quanto segue:

«1. L’autorità giurisdizionale si considera adita:

|

a)

|

alla data in cui la domanda giudiziale o un atto equivalente è depositato
presso l’autorità giurisdizionale, purché successivamente l’attore non abbia
omesso di prendere tutte le misure cui era tenuto affinché fosse effettuata la
notificazione al convenuto;

o  
  
---|---  
  
b)

|

se l’atto deve essere notificato prima di essere depositato presso l’autorità
giurisdizionale, alla data in cui l’autorità competente ai fini della
notificazione lo riceve, purché successivamente l’attore non abbia omesso di
prendere tutte le misure cui era tenuto affinché l’atto fosse depositato
presso l’autorità giurisdizionale».  
  
---|---  
  
Il diritto bulgaro

La legge relativa ai documenti d’identità bulgari

9

|

L’articolo 45, paragrafo 1, della legge relativa ai documenti d’identità
bulgari (Zakon za balgarskite lichni dokumenti) prevede che la richiesta di
passaporto per i figli minori sia depositata personalmente dai genitori dei
medesimi.  
  
---|---  
  
10

|

Ai sensi dell’articolo 78, paragrafo 1, della legge medesima, nel combinato
disposto con il successivo articolo 76, punto 9, il Ministro della Giustizia,
ovvero altra persona eventualmente da questi delegata, può negare l’espatrio
di un minore dalla Repubblica di Bulgaria, in assenza di consenso dei
genitori, rilasciato per iscritto con autentica notarile, all’espatrio del
proprio figlio minore.  
  
---|---  
  
Il codice di famiglia

11

|

L’articolo 127a del codice di famiglia (Semeen kodeks) così recita:

«1. Le questioni connesse agli spostamenti di un figlio minore all’estero ed
al rilascio dei documenti d’identità necessari a tal fine vengono risolte dai
genitori di comune accordo.

2\. In caso di contrasto tra i genitori in merito all’accordo di cui al
paragrafo precedente, la relativa controversia dev’essere sottoposta al
Rayonen sad (tribunale distrettuale) nel cui distretto il minore sia la
momento residente.

3\. Il procedimento dinanzi al tribunale viene avviato per mezzo di ricorso
proposto da uno dei genitori. Il giudice provvede a sentire l’altro genitore,
salvo il caso di contumacia. Il giudice può disporre la raccolta di prove
anche d’ufficio.

(...)».  
  
---|---  
  
Il codice di procedura civile

12

|

L’articolo 47 del codice di procedura civile (Grazhdanski protsesualen kodeks)
così dispone:

«1. In caso di impossibilità nel reperire la parte citata in giudizio al
recapito indicato negli atti, e di reperire persona che ne accetti la
notificazione, il notificatore lascia copia della comunicazione sulla porta di
casa o nella cassetta delle lettere dell’interessato; in assenza di relativo
accesso, l’apposizione della comunicazione viene effettuata sulla porta
d’accesso dell’immobile ovvero in altro luogo vicino visibile. In caso di
accesso alla cassetta delle lettere, il notificatore vi deposita parimenti
copia dell’atto notificato.

2\. Nella notificazione viene indicato l’avvenuto deposito degli atti di causa
presso la cancelleria del Tribunale in caso di comunicazione effettuata
tramite un impiegato del Tribunale o un ufficiale giudiziario, ovvero
l’avvenuto deposito presso gli uffici del Comune laddove la comunicazione sia
stata effettuata da un impiegato comunale, e che gli atti stessi potranno
essere ritirati entro il termine di due settimane a decorrere dalla data di
apposizione della comunicazione.

3\. Qualora la parte citata in giudizio non provveda al ritiro degli atti, il
giudice chiede al ricorrente di fornire informazioni in ordine al recapito
utilizzato ai fini della notifica, salvo i casi previsti dall’articolo 40,
paragrafo 2, e dall’articolo 41, paragrafo 1, in cui la comunicazione viene
versata agli atti di causa. Qualora il recapito fornito dal ricorrente non
coincida con il recapito effettivo ed attuale della parte, il giudice dispone
la reiterazione della notifica, ai sensi dei paragrafi 1 e 2 presso il
recapito effettivo o attuale.

4\. Nel caso in cui il notificatore accerti che la parte citata in giudizio
non dimori presso il recapito indicato, il giudice chiede al ricorrente di
fornire informazioni in merito al recapito utilizzato ai fini della
notificazione, a prescindere dall’apposizione di copia della comunicazione ai
sensi del paragrafo 1.

5\. Decorso il termine previsto per il ritiro dell’atto presso la cancelleria
del Tribunale o del Comune, l’atto si considera notificato.

6\. Qualora il giudice accerti la regolarità della notificazione, il relativo
atto viene versato agli atti di causa, a spese del ricorrente, e viene
nominato un rappresentante della parte in contumacia».  
  
---|---  
  
Controversia principale e questioni pregiudiziali

13

|

Dalla decisione di rinvio emerge che la sig.ra Gogova e il sig. Iliev hanno
una figlia minore, di 10 anni di età all’epoca dei fatti oggetto del
procedimento principale. La minore, di nazionalità bulgara, risiede con la
madre, a Milano (Italia). I genitori, entrambi cittadini bulgari, vivono
separati. Il sig. Iliev risiede parimenti in Italia.  
  
---|---  
  
14

|

La sig.ra Gogova intendeva ottenere il rinnovo del passaporto della minore,
atteso che la validità di tale documento era scaduta il 5 aprile 2012, al
fine, segnatamente, di potersi spostare con la minore medesima in Bulgaria.  
  
---|---  
  
15

|

Secondo la normativa bulgara, la decisione relativa agli spostamenti di un
minore e all’ottenimento di un passaporto a suo nome viene adottata di
concerto dai genitori. Peraltro, la richiesta di rilascio di passaporto per un
figlio minore dev’essere effettuata dai due genitori congiuntamente presso le
competenti autorità amministrative.  
  
---|---  
  
16

|

Il sig. Iliev non cooperava con la ricorrente nel procedimento principale ai
fini del rilascio di un nuovo passaporto a nome della minore, ragion per cui
la sig.ra Gogova proponeva azione giudiziaria innanzi al Rayonen sad – Petrich
(tribunale distrettuale di Petrich, Bulgaria) affinché tale giudice risolvesse
il disaccordo esistente tra la medesima e il sig. Iliev in merito alla
possibilità per la minore di spostarsi al di fuori del territorio nazionale
nonché in merito al rilascio di un nuovo passaporto alla medesima.  
  
---|---  
  
17

|

A fronte dell’impossibilità di notificare l’atto introduttivo del giudizio al
sig. Iliev, risultando questi irreperibile al proprio recapito dichiarato, il
giudice medesimo nominava, ai fini della rappresentanza del medesimo in
giudizio, un mandatario ad litem, ai sensi dell’articolo 47, paragrafo 6, del
codice di procedura civile. Tale mandatario non contestava la giurisdizione
dei giudici bulgari, dichiarando che la controversia dovesse essere risolta in
considerazione dell’interesse della minore.  
  
---|---  
  
18

|

Con ordinanza del 10 novembre 2014, il Rayonen sad – Petrich (tribunale
distrettuale di Petrich) dichiarava che la domanda della sig.ra Gogova
ricadeva nell’articolo 127a del codice di famiglia, riguardando la
responsabilità genitoriale nei confronti di un figlio minore, ai sensi
dell’articolo 8 del regolamento n. 2201/2003. Rilevando che il minore di cui
trattasi risiedeva abitualmente in Italia, il giudice medesimo si dichiarava
incompetente a conoscere dell’azione ed archiviava il procedimento.  
  
---|---  
  
19

|

Avverso tale ordinanza la sig.ra Gogova proponeva appello dinanzi all’Okrazhen
sad – Blagoevgrad (tribunale regionale di Blagoevgrad, Bulgaria). Detto
giudice, da un lato, confermava l’ordinanza e, dall’altro, riteneva che non
sussistesse alcuna «proroga di competenza» dei giudici bulgari, ai sensi
dell’articolo 12, paragrafo 1, lettera b), del regolamento n. 2201/2003.
Infatti, a parere di detto giudice, il sig. Iliev, pur non avendo eccepito il
difetto di giurisdizione del giudice adito, non ha partecipato al procedimento
se non tramite il mandatario nominato d’ufficio a fronte della sua contumacia.  
  
---|---  
  
20

|

La ricorrente nel procedimento principale ricorreva quindi dinanzi al Varhoven
kasatsionen sad (Corte suprema di cassazione). Detto giudice ritiene che la
soluzione della controversia dipenda, in primo luogo, dalla questione se la
procedura giudiziale prevista all’articolo 127a, paragrafo 2, del codice di
famiglia, che consente di ovviare, per effetto della pronuncia giudiziale, al
mancato consenso di uno dei due genitori quanto allo spostamento del figlio
minore al di fuori del territorio nazionale ed al rilascio di un passaporto a
suo nome, ricada nella sfera del regolamento n. 2201/2003, con conseguente
determinazione della competenza giurisdizionale sulla base delle disposizioni
di detto regolamento. In particolare, sorgerebbe la questione se un
procedimento di tal genere riguardi la «responsabilità genitoriale», ai sensi
dell’articolo 2, punto 7, del regolamento stesso. A parere del giudice a quo,
in tale contesto, sarebbe parimenti necessario accertare se il regolamento di
cui trattasi si applichi al procedimento in esame, in quanto, in base alla
normativa bulgara, la decisione giudiziale emanata nell’ambito di tale
procedimento dovrebbe essere poi presentata alle autorità amministrative
bulgare affinché il minore interessato sia autorizzato a spostarsi al di fuori
del territorio nazionale ovvero affinché gli possa essere rilasciato il
passaporto.  
  
---|---  
  
21

|

In secondo luogo, il giudice del rinvio si interroga sulla questione se, nella
specie, la competenza giurisdizionale dei giudici bulgari possa essere fondata
sull’articolo 12, paragrafo 1, lettera b), del regolamento n. 2201/2003, in
considerazione del fatto che il mandatario nominato dai giudici medesimi al
fine di rappresentare il sig. Iliev non ne ha contestato la competenza a
conoscere della controversia principale.  
  
---|---  
  
22

|

Ciò premesso, il Varhoven kasatsionen sad (Corte suprema di cassazione) ha
deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se, laddove la legge attribuisca al giudice civile il potere di decidere la
lite in cui i genitori controvertano in merito all’espatrio del proprio figlio
minore nonché in merito al rilascio di documenti di identificazione a tal fine
e la normativa sostanziale applicabile preveda l’esercizio congiunto di tali
diritti genitoriali relativi al figlio minore, si tratti di un procedimento
relativo “all’attribuzione, all’esercizio, alla delega, alla revoca totale o
parziale della responsabilità genitoriale” ai sensi dell’articolo 1, paragrafo
1, lettera b), nel combinato disposto con il successivo articolo 2, n. 7, del
regolamento (CE) n. 2201/2003, procedimento al quale sia applicabile
l’articolo 8, paragrafo 1, del regolamento medesimo.  
  
---|---  
  
2)

|

Se sussistano motivi per affermare la giurisdizione internazionale in
controversie civili relative alla responsabilità genitoriale, qualora
l’emananda decisione sostituisca un atto giuridico rilevante in un
procedimento amministrativo riguardante il minore e la normativa applicabile
preveda che tale procedimento debba essere esperito in un determinato Stato
membro dell’Unione europea.  
  
---|---  
  
3)

|

Se debba ritenersi sussistente una proroga della competenza, ai sensi
dell’articolo 12, paragrafo 1, lettera b), del regolamento 2201/2003, qualora
il rappresentante processuale del resistente in cassazione non abbia eccepito
il difetto di giurisdizione, senza essere peraltro mandatario del medesimo,
bensì nominato d’ufficio dal giudice in considerazione delle difficoltà di
reperire il medesimo ai fini della sua partecipazione alla lite, vuoi
personalmente vuoi per mezzo di un procuratore».  
  
---|---  
  
Procedimento dinanzi alla Corte

23

|

Su richiesta del giudice del rinvio, la sezione designata ha esaminato la
necessità di sottoporre la causa al procedimento pregiudiziale d’urgenza ex
articolo 107 del regolamento di procedura della Corte. La sezione ha deciso,
sentito l’avvocato generale, di non accogliere la richiesta.  
  
---|---  
  
24

|

Con ordinanza Gogova (C‑215/15, EU:C:2015:466), il presidente della Corte ha
deciso di sottoporre la causa al procedimento accelerato previsto
dall’articolo 23 bis dello Statuto della Corte di giustizia dell’Unione
europea e dall’articolo 105, paragrafo 1, del regolamento di procedura.  
  
---|---  
  
Sulle questioni pregiudiziali

Sulle questioni prima e seconda

25

|

Con le questioni prima e seconda, che appare opportuno esaminare
congiuntamente, il giudice del rinvio chiede, sostanzialmente, se l’azione con
cui uno dei genitori chiede al giudice di ovviare al mancato consenso
dell’altro genitore agli spostamenti del figlio minore al di fuori dello Stato
membro di residenza del minore medesimo ed al rilascio di un passaporto a suo
nome ricada nella sfera di applicazione ratione materiae del regolamento n.
2201/2003, e ciò sebbene la decisione pronunciata in esito a tale azione debba
essere successivamente presa in considerazione dalle autorità dello Stato
membro di cui il minore sia cittadino nell’ambito del procedimento
amministrativo relativo al rilascio del passaporto.  
  
---|---  
  
26

|

Per quanto attiene alla sfera di applicazione ratione materiae del regolamento
n. 2201/2003, dall’articolo 1, paragrafo 1, lettera b), del regolamento
medesimo emerge che questo si applica, a prescindere dal tipo di autorità
giurisdizionale, alle materie civili relative, segnatamente, all’attribuzione,
all’esercizio, alla delega, alla revoca totale o parziale della responsabilità
genitoriale. In tale contesto, la nozione di «materie civili» dev’essere
intesa non in termini restrittivi, bensì quale nozione autonoma del diritto
dell’Unione che ricomprende, in particolare, tutte le domande, i provvedimenti
o le decisioni in materia di «responsabilità genitoriale» ai sensi del
regolamento medesimo, conformemente all’obiettivo richiamato al considerando 5
di quest’ultimo (v., in tal senso, sentenza C, C‑435/06, EU:C:2007:714, punti
da 46 a 51).  
  
---|---  
  
27

|

A tal riguardo, la nozione di «responsabilità genitoriale» è oggetto,
all’articolo 2, punto 7, del regolamento n. 2201/2003, di una definizione
ampia, nel senso che essa comprende tutti i diritti e i doveri di cui è
investita una persona fisica o una persona giuridica in virtù di una decisione
giudiziaria, della legge o di un accordo in vigore riguardanti la persona o i
beni di un minore (sentenze C, C‑435/06, EU:C:2007:714, punto 49, e C.,
C‑92/12 PPU, EU:C:2012:255, punto 59). Peraltro, se è pur vero che l’articolo
1, paragrafo 2, di detto regolamento contiene un elenco delle materie
disciplinate dal regolamento stesso a titolo di «responsabilità genitoriale»,
tale elencazione non riveste carattere esaustivo, bensì semplicemente
indicativo, come dimostrato dall’utilizzo del termine «in particolare»
(sentenze C, C‑435/06, EU:C:2007:714, punto 30, e C., C‑92/12 PPU,
EU:C:2012:255, punto 63).  
  
---|---  
  
28

|

Al fine di stabilire se una richiesta ricada nella sfera d’applicazione del
regolamento n. 2201/2003, occorre far riferimento all’oggetto della medesima
[v., per analogia, per quanto attiene alla nozione di «stato e capacità delle
persone fisiche», ai sensi dell’articolo 1, paragrafo 2, del regolamento (CE)
n. 44/2001 del Consiglio, del 22 dicembre 2000, concernente la competenza
giurisdizionale, il riconoscimento e l’esecuzione delle decisioni in materia
civile e commerciale (GU 2001, L 12, pag. 1), la sentenza Schneider, C‑386/12,
EU:C:2013:633, punti 29 e 30, nonché, per quanto attiene alla nozione di
«sicurezza sociale», ai sensi di tale disposizione, la sentenza Baten,
C‑271/00, EU:C:2002:656, punti 46 e 47].  
  
---|---  
  
29

|

Per quanto attiene ad un’azione come quella oggetto del procedimento
principale, dalla decisione di rinvio emerge che, nell’ambito di tale azione,
il giudice è chiamato a pronunciarsi sulla necessità per il minore interessato
di ottenere il passaporto e sul diritto del genitore ricorrente di presentare
la domanda relativa al passaporto medesimo, nonché di spostarsi all’estero con
il minore stesso, senza il consenso dell’altro genitore. Pertanto, tale azione
ha ad oggetto l’esercizio della «responsabilità genitoriale» su tale minore,
ai sensi dell’articolo 1, paragrafo 1, lettera b), del regolamento n.
2201/2003, nel combinato disposto con il successivo articolo 2, punto 7.  
  
---|---  
  
30

|

Inoltre, si deve rilevare che un’azione come quella oggetto del procedimento
principale non ricade in alcuna delle eccezioni esaustivamente elencate
all’articolo 1, paragrafo 3, del regolamento stesso.  
  
---|---  
  
31

|

Ne consegue che un’azione di tal genere ricade nella sfera di applicazione del
regolamento n. 2201/2003.  
  
---|---  
  
32

|

Tale conclusione non viene rimessa in discussione dalla semplice circostanza
che una richiesta come quella oggetto del procedimento principale verta su una
decisione particolare, attinente ad un minore e non sul complesso delle
modalità di esercizio della responsabilità genitoriale. Infatti, come già
ricordato supra ai punti 26 e 27, detto regolamento trova applicazione in
tutte le decisioni in materia, a prescindere dal fatto se esse vertano su un
aspetto particolare di detta responsabilità o se ne determinino l’esercizio in
maniera generale.  
  
---|---  
  
33

|

Parimenti, il fatto che l’emananda decisione in esito alla richiesta stessa
debba essere poi presa in considerazione dalle autorità dello Stato membro di
cui il minore interessato è cittadino, nella specie la Repubblica di Bulgaria,
nell’ambito del procedimento amministrativo di rilascio del passaporto a nome
del minore stesso non può condurre a diversa interpretazione del regolamento
n. 2201/2003.  
  
---|---  
  
34

|

A tal riguardo, è sufficiente rilevare che, in ogni caso, un procedimento come
quello oggetto della controversia principale non implica direttamente il
rilascio di un passaporto, bensì il suo unico effetto consiste nel consentire
ad una delle persone esercenti la responsabilità genitoriale sul minore
interessato di presentare la richiesta di passaporto a nome del minore stesso
senza la partecipazione, la presenza o l’accordo dell’altra persona esercente
tale responsabilità, e ciò fatte salve le altre condizioni previste
nell’ordinamento bulgaro ai fini del rilascio di tale documento.  
  
---|---  
  
35

|

Alla luce delle suesposte considerazioni, si deve rispondere alla prima ed
alla seconda questione pregiudiziale dichiarando che l’azione con cui uno dei
genitori chieda al giudice di sopperire al mancato consenso dell’altro
genitore agli spostamenti del figlio minore al di fuori dello Stato membro di
residenza del medesimo ed al rilascio di un passaporto a nome del minore
stesso ricade nella sfera di applicazione ratione materiae del regolamento n.
2201/2003, e ciò sebbene l’emananda decisione in esito a tale azione debba
essere poi presa in considerazione dalle autorità dello Stato membro di cui il
minore stesso sia cittadino nell’ambito del procedimento amministrativo
relativo al rilascio del passaporto.  
  
---|---  
  
Sulla terza questione

36

|

La terza questione verte sull’interpretazione dell’articolo 12, paragrafo 1,
del regolamento n. 2201/2003. Ai sensi di tale disposizione, in presenza di
talune condizioni, i giudici dello Stato membro dinanzi ai quali sia stata
proposta domanda di divorzio, di separazione personale dei coniugi o di
annullamento del matrimonio sono competenti per tutte le questioni relative
alla responsabilità genitoriale connesse a tale domanda.  
  
---|---  
  
37

|

Orbene non emerge né dalla decisione di rinvio né dalle osservazioni
sottoposte alla Corte che dinanzi al giudice a quo sia stata proposta, nella
specie, una siffatta domanda di natura matrimoniale.  
  
---|---  
  
38

|

Per contro, l’articolo 12, paragrafo 3, del regolamento n. 2201/2003
istituisce una regola di proroga della competenza che consente ai giudici di
uno Stato membro diverso da quello di residenza abituale del minore di
conoscere delle domande in materia di responsabilità genitoriale riguardanti
il minore stesso, e ciò anche quando dinanzi a tali giudici non sia pendente
alcun procedimento di natura matrimoniale (v., in tal senso, sentenza L,
C‑656/13, EU:C:2014:2364, punti 45 e 52).  
  
---|---  
  
39

|

Conseguentemente, la terza questione dev’essere intesa nel senso che essa è
volta a determinare, sostanzialmente, se l’articolo 12, paragrafo 3, lettera
b), del regolamento n. 2201/2003 debba essere interpretato nel senso che possa
ritenersi che la competenza dei giudici aditi a conoscere di una domanda in
materia di responsabilità genitoriale sia stata «accettata espressamente o in
qualsiasi altro modo univoco da tutte le parti al procedimento», ai sensi di
detta disposizione, per il solo motivo che il mandatario ad litem
rappresentante della controparte, nominato d’ufficio dagli stessi giudici in
considerazione dell’impossibilità di notificare alla controparte medesima
l’atto introduttivo del procedimento, non abbia eccepito il relativo difetto
di giurisdizione.  
  
---|---  
  
40

|

In considerazione del tenore dell’articolo 12, paragrafo 3, lettera b), del
regolamento n. 2201/2003, letto alla luce del successivo articolo 16, i
giudici di uno Stato membro possono fondare la propria giurisdizione su tale
prima disposizione subordinatamente alla condizione che risulti accertata
l’esistenza di un accordo espresso o quanto meno non equivoco sulla
giurisdizione tra tutte le parti al procedimento, al più tardi alla data di
deposito dell’atto introduttivo del procedimento o di un atto equivalente
dinanzi al giudice adito (v., in tal senso, sentenza L, C‑656/13,
EU:C:2014:2364, punto 56).  
  
---|---  
  
41

|

Peraltro, dal considerando 12 del regolamento n. 2201/2003 emerge che il
criterio di competenza previsto all’articolo 12, paragrafo 3, del regolamento
medesimo deroga al criterio di prossimità, secondo cui competenti a conoscere
delle azioni in materia di responsabilità genitoriale relative al minore sono,
in primo luogo, i giudici dello Stato membro di residenza abituale del minore
medesimo, principio di cui l’articolo 8, paragrafo 1, del regolamento stesso
costituisce espressione. Come rilevato dall’avvocato generale al paragrafo 64
della propria presa di posizione, tale deroga è volta a riconoscere una certa
autonomia alle parti in materia di responsabilità genitoriale. La condizione
relativa al carattere univoco dell’accettazione della competenza
giurisdizionale del giudice adito da tutte le parti al procedimento dev’essere
quindi interpretata restrittivamente.  
  
---|---  
  
42

|

A tal riguardo, si deve rilevare che, da una parte, tale accettazione
presuppone, a minima, che la parte citata in giudizio abbia conoscenza del
procedimento svolgentesi dinanzi a detto giudice. Infatti, se tale conoscenza
non vale, di per sé, quale accettazione della giurisdizione del giudice adito,
non può in ogni caso ritenersi che la parte citata in giudizio e rimasta
contumace, cui non sia stato notificato l’atto introduttivo del giudizio e che
ignori il procedimento avviato, abbia accettato tale giurisdizione (v., per
analogia, con riguardo all’articolo 24 del regolamento n. 44/2001, sentenza A,
C‑112/13, EU:C:2014:2195, punto 54).  
  
---|---  
  
43

|

Dall’altra, la volontà della controparte citata in giudizio nel procedimento
principale non può essere dedotta dal comportamento del suo mandatario ad
litem nominato, in sua assenza, dal giudice. Tale mandatario, non avendo i
contatti con la controparte stessa, non può ottenerne le informazioni
necessarie per accettare o contestare, con cognizione di causa, la competenza
del giudice medesimo (v., in tal senso, sentenza A, C‑112/13, EU:C:2014:2195,
punto 55).  
  
---|---  
  
44

|

Ne consegue che, in una fattispecie come quella oggetto del procedimento
principale, non si può ritenere che la competenza giurisdizionale del giudice
adito sia stata «accettata espressamente o in qualsiasi altro modo univoco da
tutte le parti al procedimento», ai sensi dell’articolo 12, paragrafo 3, del
regolamento n. 2201/2003.  
  
---|---  
  
45

|

Tale interpretazione non può essere rimessa in discussione dal diritto
d’accesso alla giustizia e dai principi di certezza del diritto nonché di
effetto utile del regolamento n. 2201/2003, contrariamente a quanto sostenuto
dal governo spagnolo dinanzi alla Corte. A tal riguardo, detto governo ha
fatto valere, sostanzialmente, che l’impossibilità per la ricorrente nel
procedimento principale di ottenere una decisione definitiva sulla propria
richiesta a causa delle difficoltà incontrate nella notificazione del
procedimento alla controparte principale implicherebbe un caso di negata
giustizia incompatibile con il diritto e con i principi richiamati supra.  
  
---|---  
  
46

|

Orbene, l’interpretazione accolta supra al punto 44 non priva il ricorrente,
in una fattispecie come quella oggetto del procedimento principale, della
possibilità di ottenere una decisione giudiziale, eventualmente pronunciata in
contumacia dinanzi ai giudici dello Stato membro di residenza abituale del
minore interessato, competenti ex articolo 8 del regolamento n. 2201/2003.
Tale interpretazione non implica, quindi, un’ipotesi di negata giustizia.  
  
---|---  
  
47

|

Conseguentemente, si deve rispondere alla terza questione dichiarando che
l’articolo 12, paragrafo 3, lettera b), del regolamento n. 2201/2003
dev’essere interpretato nel senso che non può ritenersi che la competenza
giurisdizionale del giudice adito a conoscere di una domanda in materia di
responsabilità genitoriale sia stata «accettata espressamente o in qualsiasi
altro modo univoco da tutte le parti al procedimento», ai sensi di tale
disposizione, in base al solo rilievo che il mandatario ad litem
rappresentante della controparte citata in giudizio, nominato d’ufficio dal
giudice stesso a fronte dell’impossibilità di notificare alla controparte
medesima l’atto introduttivo del giudizio, non abbia eccepito il difetto di
giurisdizione di detto giudice.  
  
---|---  
  
Sulle spese

48

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

L’azione con cui uno dei genitori chieda al giudice di sopperire al mancato
consenso dell’altro genitore agli spostamenti del figlio minore al di fuori
dello Stato membro di residenza del medesimo ed al rilascio di un passaporto a
nome del minore stesso ricade nella sfera di applicazione ratione materiae del
regolamento n. 2201/2003 del Consiglio, del 27 novembre 2003, relativo alla
competenza, al riconoscimento e all’esecuzione delle decisioni in materia
matrimoniale e in materia di responsabilità genitoriale, che abroga il
regolamento (CE) n. 1347/2000, e ciò sebbene l’emananda decisione in esito a
tale azione debba essere poi presa in considerazione dalle autorità dello
Stato membro di cui il minore stesso sia cittadino nell’ambito del
procedimento amministrativo relativo al rilascio del passaporto.  
  
---|---  
  
2)

|

L’articolo 12, paragrafo 3, lettera b), del regolamento n. 2201/2003
dev’essere interpretato nel senso che non può ritenersi che la competenza
giurisdizionale del giudice adito a conoscere di una domanda in materia di
responsabilità genitoriale sia stata «accettata espressamente o in qualsiasi
altro modo univoco da tutte le parti al procedimento», ai sensi di tale
disposizione, in base al solo rilievo che il mandatario ad litem
rappresentante della controparte citata in giudizio, nominato d’ufficio dal
giudice stesso a fronte dell’impossibilità di notificare alla controparte
medesima l’atto introduttivo del giudizio, non abbia eccepito il difetto di
giurisdizione di detto giudice.  
  
---|---  
|

Firme  
  
---|---  
  
* * *

( * ) Lingua processuale: il bulgaro.

  *[""]: Double quotes
  *[*]: Asterisk
  *[?]: Question mark

