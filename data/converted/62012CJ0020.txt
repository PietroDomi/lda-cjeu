

Parti  
Motivazione della sentenza  
Dispositivo  

## Parti

Nella causa C-20/12,

avente ad oggetto la domanda di pronuncia pregiudiziale proposta alla Corte,
ai sensi dell’art. 267 TFUE, dal Tribunal administratif (Lussemburgo), con
decisione dell’11 gennaio 2012, pervenuta in cancelleria il 16 gennaio 2012,
nel procedimento

Elodie Giersch,

Benjamin Marco Stemper,

Julien Taminiaux,

Xavier Renaud Hodin,

Joëlle Hodin

contro

État du Grand-Duché de Luxembourg ,

con l’intervento di:

Didier Taminiaux ,

LA CORTE (Quinta Sezione),

composta da T. von Danwitz, presidente di sezione, A. Rosas (relatore), E.
Juhász, D. Šváby e C. Vajda, giudici,

avvocato generale: P. Mengozzi

cancelliere: V. Tourrès, amministratore

vista la fase scritta del procedimento e in seguito all’udienza del 28
novembre 2012,

considerate le osservazioni presentate:

– per E. Giersch, da S. Coï, avocat;

– per B.M. Stemper, da S. Jacquet, avocate;

– per J. Taminiaux, da P. Peuvrel e V. Wauthoz, avocats;

– per X.R. Hodin e J. Hodin, da G. Thomas, avocat;

– per D. Taminiaux, da P. Peuvrel e V. Wauthoz, avocats;

– per il governo lussemburghese, da P. Frantzen e C. Schiltz, in qualità di
agenti, assistiti da P. Kinsch, avocat;

– per il governo danese, da M. Wolff e C. Vang, in qualità di agenti;

– per il governo ellenico, da G. Papagianni, in qualità di agente;

– per il governo austriaco, da C. Pesendorfer e G. Eberhard, in qualità di
agenti;

– per il governo svedese, da A. Falk, C. Stege e U. Persson, in qualità di
agenti;

– per la Commissione europea, da G. Rozet e M. Van Hoof, in qualità di agenti,

sentite le conclusioni dell’avvocato generale, presentate all’udienza del 7
febbraio 2013,

ha pronunciato la seguente

Sentenza

## Motivazione della sentenza

1\. La domanda di pronuncia pregiudiziale verte sull’interpretazione
dell’articolo 7, paragrafo 2, del regolamento (CEE) n. 1612/68 del Consiglio,
del 15 ottobre 1968, relativo alla libera circolazione dei lavoratori
all’interno della Comunità (GU L 257, pag. 2), come modificato dalla direttiva
2004/38/CE del Parlamento europeo e del Consiglio, del 29 aprile 2004 (GU L
158, pag. 77, e – rettifiche – GU 2004, L 229, pag. 35, e GU 2005, L 197, pag.
34; in prosieguo: il «regolamento n. 1612/68»).

2\. Tale domanda è stata proposta nell’ambito di controversie tra il Ministre
de l’Enseignement supérieur et de la Recherche luxembourgeois (Ministro
dell’Istruzione superiore e della Ricerca lussemburghese; in prosieguo: il
«Ministro») e taluni studenti che hanno chiesto di poter beneficiare del
sussidio economico dello Stato per studi superiori, al fine di poter seguire
tali studi in uno Stato membro diverso dal Granducato di Lussemburgo.

3\. Parallelamente, la Commissione europea ha avviato, nell’aprile del 2011,
una procedura di infrazione nei confronti del Granducato di Lussemburgo,
tuttora in fase precontenziosa. Con parere motivato del 27 febbraio 2012, la
Commissione ha chiesto allo Stato membro medesimo di porre termine alle
discriminazioni rilevate nei confronti dei lavoratori migranti e dei loro
familiari con riguardo all’attribuzione del sussidio economico dello Stato per
studi superiori, ma anche al sussidio mensile nei confronti dei giovani
volontari e dei sussidi cosiddetti «boni pour enfant» (sussidio per figli
minori).

Contesto normativo

Diritto dell’Unione

4\. Ai sensi dell’articolo 7 del regolamento n. 1612/68:

«1. Il lavoratore cittadino di uno Stato membro non può ricevere sul
territorio degli altri Stati membri, a motivo della propria cittadinanza, un
trattamento diverso da quello dei lavoratori nazionali per quanto concerne le
condizioni di impiego e di lavoro, in particolare in materia di retribuzione,
licenziamento, reintegrazione professionale o ricollocamento se disoccupato.

2\. Egli gode degli stessi vantaggi sociali e fiscali dei lavoratori
nazionali.

(...)».

La normativa lussemburghese

5\. Il sussidio economico dello Stato per studi superiori è disciplinato dalla
legge del 22 giugno 2000, relativa al sussidio economico dello Stato per studi
superiori ( Mémorial A 2000, pag. 1106), come modificata dalla legge del 26
luglio 2010 ( Mémorial A 2010, pag. 2040; in prosieguo: la «legge del 22
giugno 2000, modificata»).

6\. Tale aiuto economico viene concesso sotto forma di borsa di studio e di
prestito e può essere chiesto a prescindere dallo Stato in cui il richiedente
intenda seguire i propri studi superiori.

7\. Nel suo testo iniziale, la legge del 22 giugno 2000, relativa al sussidio
economico dello Stato per studi superiori, definiva, all’articolo 2, i
relativi beneficiari nei termini seguenti:

«Possono beneficiare del sussidio economico dello Stato per studi superiori
gli studenti ammessi a seguire studi superiori e che soddisfino uno dei
seguenti requisiti:

a) essere in possesso della cittadinanza lussemburghese, o

b) essere cittadino di un altro Stato membro dell’Unione europea, residente
nel Granducato di Lussemburgo, e ricadere nella sfera di applicazione delle
disposizioni degli articoli 7 e 12 del regolamento [n. 1612/68], (...)

(...)».

8\. La legge del 4 aprile 2005, recante modifica della legge del 22 giugno
2000, relativa al sussidio economico dello Stato per studi superiori (
Mémorial A 2005, pag. 786), aveva sostituito l’articolo 2, lettera a), di
quest’ultima legge con il testo seguente:

«a) essere cittadini lussemburghesi e residenti nel Granducato di Lussemburgo,
o (…)».

9\. A seguito delle modifiche introdotte dall’articolo 1, punto 2, della legge
del 26 luglio 2010, l’articolo 2 della legge del 22 giugno 2000, modificata,
così recita:

«Beneficiari del sussidio economico

Possono beneficiare del sussidio economico dello Stato per studi superiori gli
studenti ammessi a seguire studi superiori e che soddisfino uno dei seguenti
requisiti:

a) essere cittadini lussemburghesi o familiari di un cittadino lussemburghese
e risiedere nel Granducato di Lussemburgo, o

b) essere cittadino di un altro Stato membro dell’Unione europea o di un altro
Stato aderente all’accordo sullo Spazio Economico Europeo e della
Confederazione svizzera e soggiornare nel Granducato di Lussemburgo,
conformemente al capitolo 2 della legge del 29 agosto 2008, modificata, sulla
libera circolazione delle persone e sull’immigrazione, in qualità di
lavoratore dipendente, di lavoratore autonomo, di persona che conserva tale
status o di familiare di una delle categorie di persone precedentemente
menzionate, ovvero aver acquisito il diritto di soggiorno permanente (...)

(...)».

10\. La legge del 29 agosto 2008, sulla libera circolazione delle persone e
sull’immigrazione ( Mémorial A 2008, pag. 2024), ha provveduto alla
trasposizione della direttiva 2004/38 nell’ordinamento lussemburghese.
L’articolo 6, primo comma, di detta legge afferma che il cittadino dell’Unione
ha il diritto di soggiornare sul territorio lussemburghese per una durata di
oltre tre mesi subordinatamente alla condizione di esercitare, in qualità di
lavoratore, un’attività lavorativa dipendente o autonoma, ovvero di essere
iscritto in un istituto pubblico o privato, riconosciuto in Lussemburgo, al
fine di ivi seguire studi a titolo principale, potendo garantire di disporre
di un’assicurazione contro le malattie e di risorse economiche sufficienti per
sé stesso ed i propri familiari al fine di evitare oneri per il sistema di
assistenza sociale.

Le controversie principali e la questione pregiudiziale

11\. A mezzo di un modulo predisposto dal Centre de documentation et
d’information sur l’enseignement supérieur (CEDIES) (Centro di documentazione
e di informazione per l’istruzione superiore), istituito presso il Ministère
de l’Enseignement supérieur et de la Recherche (Ministero dell’Istruzione
superiore e della Ricerca), le sig.ne Giersch e Hodin nonché i sigg. Taminiaux
e Stemper richiedevano, in qualità di studenti, per l’anno accademico
2010/2011, il sussidio economico per studi superiori, ai fini della
preparazione al diploma di laurea.

12\. Le sig.ne Giersch e Hodin nonché il sig. Taminiaux risiedono in Belgio e
hanno fatto presente di voler seguire i loro studi in tale Stato membro per
l’anno universitario 2010/2011. Il sig. Stemper risiede in Germania e ha
dichiarato di voler seguire gli studi nel Regno Unito.

13\. Il Ministro negava l’accoglimento di tali domande di sussidio economico
sulla base dello stesso rilievo, vale a dire il mancato rispetto del requisito
della residenza previsto dall’articolo 2, lettera b), della legge del 22
giugno 2000, modificata.

14\. I ricorrenti nel procedimento principale hanno quindi proposto dinanzi al
Tribunal administratif (Tribunale amministrativo) ricorsi volti alla riforma
ovvero all’annullamento delle decisioni di diniego adottate dal Ministro.
Ognuno dei ricorrenti ha dedotto, segnatamente, che uno dei genitori lavora in
Lussemburgo. I ricorsi sono stati dichiarati ricevibili nella parte in cui
sono volti all’annullamento delle suddette decisioni.

15\. A fronte di altri 600 analoghe domande dinanzi ad esso pendenti, relative
al solo anno universitario 2010/2011, il Tribunal administratif ha deciso di
riunire i ricorsi proposti dai ricorrenti nel procedimento principale.

16\. Dinanzi a detto giudice i ricorrenti medesimi hanno sostenuto che il
sussidio economico dello Stato per studi superiori costituisce un vantaggio
sociale, ai sensi dell’articolo 7, paragrafo 2, del regolamento n. 1612/68,
ragion per cui è soggetto al principio di parità di trattamento sancito da
tale disposizione.

17\. Il requisito della residenza opposto dal Ministro costituisce, secondo i
ricorrenti stessi, una discriminazione se non diretta, quantomeno indiretta.

18\. La discriminazione diretta deriverebbe dal fatto che, per poter
beneficiare del sussidio economico dello Stato per studi superiori, il
cittadino lussemburghese o il familiare di un cittadino lussemburghese
dev’essere residente a Lussemburgo, mentre il cittadino di un altro Stato
membro deve ivi soggiornarvi. Qualora, tuttavia, si dovesse ritenere che i
cittadini lussemburghesi e i cittadini degli altri Stati membri siano soggetti
allo stesso requisito di residenza sul territorio lussemburghese, tale
requisito di residenza costituirebbe una discriminazione indiretta, in quanto
potrebbe essere soddisfatto più facilmente dai cittadini lussemburghesi
rispetto a quelli di altri Stati membri.

19\. Dinanzi al Tribunal administratif il governo lussemburghese ha contestato
il fatto che il sussidio economico in questione costituisca un vantaggio
sociale, ai sensi dell’articolo 7, paragrafo 2, del regolamento n. 1612/68, in
quanto il beneficiario del sussidio sarebbe uno studente adulto autonomo che
costituisce un proprio nucleo e non è a carico dei genitori.

20\. Il governo medesimo ha fatto valere che l’obiettivo perseguito dal
sistema di aiuti lussemburghese giustifica una restrizione della cerchia dei
beneficiari ai soli residenti. La legge istitutiva del sussidio economico de
quo sarebbe volta ad incoraggiare l’aumento della percentuale dei titolari di
un diploma di insegnamento superiore nell’ambito della popolazione residente,
affinché raggiunga il 40% entro il 2020, laddove, nel 2010, avrebbe
rappresentato unicamente il 28%. Orbene, quest’ultima percentuale sarebbe
nettamente inferiore a quella dei possessori di un diploma di tal genere negli
Stati paragonabili al Granducato di Lussemburgo.

21\. A parere del governo lussemburghese, in assenza del requisito della
residenza, qualsiasi studente, anche privo di qualsivoglia legame con la
società lussemburghese, potrebbe beneficiare del sussidio economico statale
per effettuare studi superiori in qualsivoglia paese del mondo, il che
provocherebbe un «turismo di borse di studio» che costituirebbe un onere
insoppor tabile per il bilancio nazionale.

22\. Secondo il governo medesimo, non sussisterebbe alcuna discriminazione, né
diretta né indiretta. Il requisito della residenza, che si applicherebbe tanto
ai cittadini nazionali quanto a quelli non nazionali, costituirebbe un
criterio legittimo di concessione dell’aiuto oggetto della controversia
principale, alla luce dell’obiettivo di interesse generale perseguito dalla
legge del 22 giugno 2000, modificata.

23\. Il Tribunal administratif respinge, in primo luogo, l’argomento del
governo lussemburghese con cui viene contestata la natura di vantaggio
sociale, ai sensi dell’articolo 7, paragrafo 2, del regolamento n. 1612/68,
del sussidio economico dello Stato per studi superiori, basato sul rilievo che
il beneficiario dell’aiuto sarebbe uno studente adulto autonomo, che non
sarebbe a carico dei genitori.

24\. A tal riguardo, il Tribunal administratif rileva che tale sussidio
economico, concesso dalla legge per agevolare l’accesso agli studi superiori,
è composto da un importo di base e, eventualmente, da maggiorazioni che
possono variare in funzione, da un lato, della situazione economica e sociale
dello studente nonché, dall’altro, dei costi di iscrizione a carico dello
studente. Orbene, il giudice medesimo ritiene che la valutazione della
situazione economica e sociale dello studente esiga la verifica che questi, al
di là della fictio assunta dal legislatore, sia realmente autonomo ovvero, al
contrario, a carico dei genitori.

25\. Dopo aver rilevato che, nel procedimento principale, i ricorrenti
possedevano tutti lo status di studente a tempo pieno e non disponevano di
alcun reddito con riguardo all’anno universitario 2010/2011, appartenendo
ancora tutti al nucleo familiare dei rispettivi padri e madri, il Tribunal
administratif conclude che essi devono essere considerati a carico dei
genitori, i quali sono lavoratori migranti. Il giudice medesimo rileva
parimenti che i ricorrenti invocano tutti, infatti, la circostanza che il
padre o la madre svolge attività lavorativa in Lussemburgo.

26\. Richiamandosi al punto 23 della sentenza del 26 febbraio 1992, Bernini
(C-3/90, Racc. pag. I-1071), il Tribunal administratif ricorda, peraltro, che,
secondo la giurisprudenza della Corte, un aiuto concesso per il mantenimento e
per la formazione ai fini dello svolgimento di studi universitari cui consegua
l’attribuzione di un titolo professionale costituisce, per lo studente che ne
beneficia, un vantaggio sociale, ai sensi dell’articolo 7, paragrafo 2, del
regolamento n. 1612/68.

27\. Parimenti, secondo il giudice del rinvio, che si richiama al punto 24
della sentenza del 18 luglio 2007, Hartmann (C-212/05, Racc. pag. I-6303), un
finanziamento di studi concesso da uno Stato membro ai figli del lavoratore
costituisce, per un lavoratore migrante o per un lavoratore frontaliero, un
vantaggio sociale ex articolo 7, paragrafo 2, del regolamento n. 1612/68,
qualora il lavoratore continui a provvedere al mantenimento del figlio
medesimo. Il giudice stesso rileva che, in un’ipotesi di tal genere,
conformemente al punto 28 della menzionata sentenza Bernini, il figlio può
invocare detto articolo 7, paragrafo 2, per ottenere un finanziamento degli
studi alle stesse condizioni applicate ai figli dei lavoratori nazionali,
atteso che la parità di trattamento sancita dall’articolo 7 del regolamento n.
1612/68 è parimenti volta ad impedire le discriminazioni operate a detrimento
dei discendenti a carico del lavoratore.

28\. Pertanto, a parere del Tribunal administratif, i ricorrenti nel
procedimento principale possono far valere l’articolo 7, paragrafo 2, del
regolamento n. 1612/68 per ottenere il finanziamento degli studi alle stesse
condizioni applicate ai figli dei lavoratori nazionali.

29\. In secondo luogo, il giudice medesimo esclude l’esistenza di una
discriminazione diretta. Le nozioni di «residenza» e di «soggiorno», ai sensi
dell’articolo 2 della legge del 22 giugno 2000, modificata, ricomprendono, a
suo parere, la stessa nozione di fatto, vale a dire il luogo di abitazione
effettiva, legale e continuativa dell’interessato. Tale identità di contenuto
risulterebbe confermata dall’articolo 3 del regolamento granducale del 12
novembre 2010, recante modifica del regolamento granducale del 5 ottobre 2000,
relativo al sussidio economico dello Stato per studi superiori ( Mémorial A
2010, pag. 3430), il quale precisa che gli studenti di cui all’articolo 2
della legge del 22 giugno 2000, modificata, vale a dire tanto i cittadini
lussemburghesi, o i familiari di un cittadino lussemburghese, quanto i
cittadini di un altro Stato membro, sono tenuti a presentare un certificato di
residenza in Lussemburgo per poter beneficiare dell’aiuto de quo.

30\. In terzo luogo, per quanto attiene alla pretesa esistenza di una
discriminazione indiretta, il Tribunal administratif ricorda che il principio
di parità di trattamento vieta tutte le forme dissimulate di disciminazione
che, per effetto dell’applicazione di criteri di distinzione diversi da quelli
fondati sulla nazionalità, conducano di fatto allo stesso risultato.
Richiamandosi al punto 53 della sentenza del 15 marzo 2005, Bidar (C-209/03,
Racc. pag. I-2119), detto giudice precisa che l’esigenza del requisito della
residenza, poiché rischia di svantaggiare principalmente i cittadini di altri
Stati membri in quanto può essere più facilmente assolto dai cittadini
nazionali, può essere considerato, in tale contesto, discriminatorio.

31\. Una disparità di trattamento potrebbe tuttavia risultare giustificata
qualora fosse fondata su considerazioni oggettive, indipendenti dalla
nazionalità delle persone interessate e commisurate all’obiettivo
legittimamente perseguito dal diritto nazionale.

32\. Ritenendo che occorra, nella specie, verificare la legittimità di tale
discriminazione indiretta rispetto al principio di parità di trattamento, il
Tribunal administratif ha deciso di sospendere il procedimento e di sottoporre
alla Corte la seguente questione pregiudiziale:

«Se, tenuto conto del principio comunitario della parità di trattamento
sancito dall’articolo 7 del regolamento n. 1612/68, le considerazioni di
politica d’istruzione e di politica di bilancio dedotte dallo Stato
lussemburghese, ossia tentare di incoraggiare l’aumento della percentuale di
soggetti titolari di un diploma di istruzione superiore, attualmente
insufficiente nel confronto internazionale per quanto attiene alla popolazione
residente del Lussemburgo, considerazioni che sarebbero gravemente minacciate
se lo Stato lussemburghese dovesse versare il sussidio economico per studi
superiori a qualsiasi studente, ancorché privo di qualunque legame con la
società del Granducato, per effettuare i propri studi superiori in
qualsivoglia paese del mondo, circostanza che comporterebbe un onere
irragionevole per il bilancio dello Stato lussemburghese, rappresentino, ai
sensi della menzionata giurisprudenza comunitaria, considerazioni idonee a
giustificare la disparità di trattamento derivante dall’obbligo di residenza
imposto sia ai cittadini lussemburghesi sia ai cittadini di altri Stati membri
al fine di ottenere un aiuto per studi superiori».

Sulla questione pregiudiziale

33\. Con la questione pregiudiziale, il giudice di rinvio chiede,
sostanzialmente, se l’articolo 7, paragrafo 2, del regolamento n. 1612/68
debba essere interpretato nel senso che osta alla normativa di uno Stato
membro, come quella oggetto del procedimento principale, che subordini la
concessione di un sussidio economico per il compimento di studi superiori al
requisito di residenza dello studente ed istituisca una disparità di
trattamento tra le persone residenti nello Stato membro interessato e quelle
che, senza risiedere nello Stato membro medesimo, siano figli di lavoratori
frontalieri che svolgano attività nello Stato membro medesimo, al fine di
incoraggiare l’aumento della percentuale dei residenti titolari di un diploma
di insegnamento superiore evitando, al tempo stesso, un onere finanziario
troppo elevato che risulterebbe dalla concessione dell’aiuto stesso a tutti
gli studenti.

Sull’esistenza di una discriminazione

34\. A tal riguardo si deve ricordare che l’articolo 45, paragrafo 2, TFUE
dispone che la libera circolazione dei lavoratori implica l’abolizione di
qualsiasi discriminazione, fondata sulla nazionalità, tra i lavoratori degli
Stati membri, per quanto riguarda l’impiego, la retribuzione e le altre
condizioni di lavoro.

35\. L’articolo 7, paragrafo 2, del regolamento n. 1612/68 costituisce
l’espressione particolare, nel campo specifico della concessione di vantaggi
sociali, della regola della parità di trattamento sancita dall’articolo 45,
paragrafo 2, TFUE e deve essere interpretato allo stesso modo di quest’ultima
disposizione (sentenza dell’11 settembre 2007, Hendrix, C-287/05, Racc. pag.
I-6909, punto 53).

36\. A norma dell’articolo 7, paragrafo 2, del regolamento n. 1612/68, il
lavoratore cittadino di uno Stato membro gode, sul territorio degli altri
Stati membri, degli stessi vantaggi sociali e fiscali dei lavoratori
nazionali.

37\. Tale disposizione opera a favore, indifferentemente, tanto dei lavoratori
migranti residenti in uno Stato membro ospitante quanto dei lavoratori
frontalieri i quali, pur esercitando attività di lavoro dipendente nello Stato
membro medesimo, risiedono in un altro Stato membro (sentenze del 18 luglio
2007, Geven, C-213/05, Racc. pag. I-6347, punto 15, e del 14 giugno 2012,
Commissione/Paesi Bassi, C-542/09, punto 33).

38\. Secondo costante giurisprudenza, un sussidio concesso per il mantenimento
e la formazione, allo scopo di compiere studi universitari sanciti da un
titolo abilitante all’esercizio di un’attività professionale, costituisce un
vantaggio sociale ai sensi dell’articolo 7, paragrafo 2, del regolamento n.
1612/68 (sentenze del 21 giugno 1988, Lair, 39/86, Racc. pag. 3161, punto 24;
Bernini, cit. supra, punto 23, e Commissione/Paesi Bassi, cit. supra, punto
34).

39\. La Corte ha parimenti dichiarato che il finanziamento degli studi
concesso da uno Stato membro ai figli dei lavoratori costituisce, per il
lavoratore migrante, un vantaggio sociale ai sensi di detto articolo 7,
paragrafo 2, quando questi continui a provvedere al mantenimento del figlio
(citate sentenze Bernini, punti 25 e 29; dell’8 giugno 1999, Meeusen,
C-337/97, Racc. pag. I-3289, punto 19, nonché Commissione/Paesi Bassi, cit.
supra, punto 35).

40\. I familiari del lavoratore migrante sono beneficiari indiretti della
parità di trattamento riconosciuta a detto lavoratore dall’articolo 7,
paragrafo 2, del regolamento n. 1612/68. Poiché la concessione del
finanziamento degli studi al figlio di un lavoratore migrante costituisce, per
il lavoratore migrante, un vantaggio sociale, il figlio può, in prima persona,
avvalersi di detta disposizione per ottenere tale finanziamento qualora, in
forza del diritto nazionale, esso sia concesso direttamente allo studente
(sentenze del 18 giugno 1987, Lebon, 316/85, Racc. pag. 2811, punti 12 e 13;
Bernini, cit. supra, punto 26, nonché Commissione/Paesi Bassi, cit. supra,
punto 48).

41\. Secondo una giurisprudenza parimenti costante, il principio di parità di
trattamento sancito sia dall’articolo 45 TFUE sia dall’articolo 7 del
regolamento n. 1612/68 vieta non soltanto le discriminazioni palesi, basate
sulla nazionalità, ma anche qualsiasi discriminazione dissimulata che, per
effetto dell’applicazione di altri criteri di distinzione, pervenga di fatto
al medesimo risultato (v. sentenze del 27 novembre 1997, Meints, C-57/96,
Racc. pag. I-6689, punto 44; del 7 luglio 2005, Commissione/Austria, C-147/03,
Racc. pag. I-5969, punto 41; del 10 settembre 2009, Commissione/Germania,
C-269/07, Racc. pag. I-7811, punto 53, e Commissione/Paesi Bassi, cit. supra,
punto 37).

42\. Nell’ambito del procedimento principale in esame, il giudice del rinvio
ha ritenuto, interpretando il diritto nazionale, che i requisiti di residenza
e di soggiorno richiesti dalla legge 22 giugno 2000, modificata, siano
equivalenti, ragion per cui il requisito della residenza si applica
indifferentemente ai cittadini lussemburghesi e ai cittadini di altri Stati
membri.

43\. Ciò premesso, l’esigenza, con riguardo ai cittadini di altri Stati
membri, del requisito di residenza in Lussemburgo non costituisce una
discriminazione diretta.

44\. Per contro, laddove prevede una distinzione fondata sulla residenza, una
misura come quella oggetto del procedimento principale rischia di operare
principalmente a detrimento dei cittadini di altri Stati membri, considerato
che i non residenti sono più frequentemente non nazionali (v., segnatamente,
sentenze del 29 aprile 1999, Ciola, C-224/97, Racc. pag. I-2517, punto 14; del
25 gennaio 2011, Neukirchinger, C-382/08, Racc. pag. I-139, punto 34, e
Commissione/Paesi Bassi, cit. supra, punto 38).

45\. In tale contesto, è indifferente che la misura controversa colpisca,
eventualmente, allo stesso modo tanto i cittadini nazionali che non sono in
grado di rispettare detto criterio quanto i cittadini degli altri Stati
membri. Perché una misura possa essere qualificata come indirettamente
discriminatoria non è necessario che essa abbia l’effetto di favorire tutti i
cittadini nazionali oppure di sfavorire soltanto i cittadini degli altri Stati
membri, ad esclusione dei cittadini nazionali (v., in tal senso, sentenze del
16 gennaio 2003, Commissione/Italia, C-388/01, Racc. pag. I-721, punto 14;
Commissione/Paesi Bassi, cit. supra, punto 38, e del 28 giugno 2012, Erny,
C-172/11, punto 41).

46\. La disparità di trattamento, risultante dal fatto che il requisito di
residenza è richiesto agli studenti figli di lavoratori frontalieri, è quindi
costitutiva di una discriminazione indiretta, vietata in linea di principio
sempreché non risulti obiettivamente giustificata. Per essere giustificata,
essa dev’essere idonea a garantire il conseguimento di un’obiettivo legittimo
e non andare al di là di quanto necessario per il conseguimento dell’obiettivo
medesimo (v., in tal senso, sentenze del 13 aprile 2010, Bressol e a.,
C-73/08, Racc. pag. I-2735, punti 47 e 48, e Commissione/Paesi Bassi, cit.
supra, punto 55).

Sull’esistenza di un obiettivo legittimo

47\. Al fine di giustificare il trattamento differenziato dei lavoratori
frontalieri con riguardo alla concessione del sussidio economico dello Stato
per studi superiori, il governo lussemburghese deduce due argomenti, l’uno di
ordine sociale, l’altro di ordine finanziario, sostenendo che essi sono
indissolubilmente connessi.

48\. L’obiettivo qualificato come «sociale» da detto governo consiste
nell’incremento, in termini significativi, della quota di residenti titolari
di un diploma di insegnamento superiore in Lussemburgo. La percentuale
accertata di tale quota, vale a dire il 28%, risulterebbe nettamente inferiore
alla percentuale dei titolari di diplomi di tal genere residenti in Stati
paragonabili al Granducato di Lussemburgo, e il governo medesimo ritiene che
sia necessario raggiungere la percentuale del 66% di titolari di diplomi di
insegnamento superiore nell’ambito della popolazione residente, al fine di far
fronte all’esigenza, sempre più pressante, di assicurare la transizione
dell’economia lussemburghese verso un’economia di scienza.

49\. Il governo lussemburghese deduce che il beneficio del sussidio economico
dello Stato per studi superiori è riservato ai soli residenti in Lussemburgo,
essendo questi i soli che, a suo parere, presentano un legame con la società
lussemburghese idoneo a lasciar presumere che, dopo aver beneficiato della
possibilità offerta dal sistema di aiuto de quo per il finanziamento dei loro
studi, eventualmente svolti all’estero, faranno ritorno in Lussemburgo al fine
di porre le conoscenze così acquisite al servizio dello sviluppo dell’economia
dello Stato membro medesimo.

50\. A parere di detto governo, a causa di vincoli di bilancio, non
risulterebbe possibile mostrarsi più generosi nei confronti degli studenti non
residenti senza compromettere il finanziamento dell’intero sistema di aiuto.
L’obiettivo di ordine finanziario consisterebbe nell’evitare un onere
irragionevole per il bilancio dello Stato che deriverebbe dall’estensione del
beneficio del sussidio economico agli studenti non residenti, figli di
lavoratori frontalieri.

51\. Quanto alla giustificazione fondata sugli oneri supplementari che
deriverebbero dalla disapplicazione del requisito di residenza, occorre
ricordare che, sebbene considerazioni di bilancio possano costituire il
fondamento delle scelte di politica sociale di uno Stato membro e possano
influenzare la natura ovvero la portata dei provvedimenti di tutela sociale
che esso intende adottare, esse non costituiscono tuttavia di per sé un
obiettivo perseguito da tale politica e non possono, pertanto, giustificare
una discriminazione a sfavore dei lavoratori migranti (v. sentenza
Commissione/Paesi Bassi, cit. supra, punto 57 e la giurisprudenza ivi
richiamata).

52\. Ammettere che considerazioni di bilancio possano giustificare una
differenza di trattamento tra lavoratori migranti e lavoratori nazionali
implicherebbe che l’applicazione e la portata di una regola così fondamentale
del diritto dell’Unione quale il principio di non discriminazione in base alla
nazionalità possano variare, nel tempo e nello spazio, a seconda della
situazione delle finanze pubbliche degli Stati membri (v. sentenza
Commissione/Paesi Bassi, cit. supra, punto 58 e giurisprudenza citata).

53\. Per quanto attiene all’obiettivo sociale, si deve rilevare che la
promozione dello svolgimento di studi superiori costituisce un obiettivo di
interesse generale, riconosciuto a livello dell’Unione, come rilevano
segnatamente i governi lussemburghese e austriaco.

54\. In tal senso, nella comunicazione della Commissione del 3 marzo 2010,
intitolata «Europa 2020: Una strategia per una crescita intelligente, duratura
e inclusiva» [COM(2010) 2020 def.], l’incremento della percentuale della
popolazione compresa tra 30 e 34 anni che abbia seguito un corso universitario
dal 31% ad almeno il 40% nel 2020 è indicato quale uno degli obiettivi
principali convenuti a livello dell’Unione. Tale documento incoraggia ogni
Stato membro a perseguire a livello nazionale, mediante misure concrete, tali
obiettivi principali.

55\. Il Consiglio dell’Unione europea aveva peraltro già fatto proprio tale
obiettivo volto all’incremento del numero delle persone titolari di un diploma
di insegnamento superiore nell’ambito delle proprie conclusioni del 12 maggio
2009, su un quadro strategico per la cooperazione europea nel settore
dell’istruzione e della formazione («Educazione e formazione 2020») (GU C 119,
pag. 2). Nelle conclusioni del Consiglio, dell’11 maggio 2010, sulla
dimensione sociale dell’istruzione e della formazione (GU C 135, pag. 2), gli
Stati membri sono stati invitati, per quanto attiene all’istruzione superiore,
ad elaborare politiche volte a migliorare la percentuale di riuscita in tale
settore dell’istruzione.

56\. Ne consegue che un’azione intrapresa da uno Stato membro al fine di
garantire un livello elevato di formazione nell’ambito della propria
popolazione residente e di promuovere lo sviluppo della propria economia
persegue un obiettivo legittimo, idoneo a giustificare una discriminazione
indiretta basata sulla nazionalità.

Sull’idoneità del requisito della residenza

57\. Il governo lussemburghese deduce che il sistema di aiuti riservati alle
persone residenti in Lussemburgo è idoneo a garantire la realizzazione del
legittimo obiettivo sociale volto all’incremento del numero di titolari di
diplomi di insegnamento superiore nell’ambito della popolazione residente
dello Stato membro medesimo.

58\. Detto governo fa valere, a tal riguardo, che è probabile che, dopo aver
effettuato studi superiori all’estero, gli studenti di cui trattasi faranno
ritorno nello Stato di residenza per ivi stabilirsi e svolgere attività
lavorativa. Il governo medesimo ritiene che studenti residenti all’estero,
ancorché, peraltro, figli di lavoratori frontalieri che svolgono attività in
Lussemburgo, non presentino alcun motivo particolare per porsi personalmente a
disposizione del mercato del lavoro lussemburghese al termine degli studi,
tantomeno per integrarsi nella società lussemburghese. Esso ritiene che sia
giustificato restringere la concessione dell’aiuto oggetto del procedimento
principale agli studenti residenti in Lussemburgo al momento in cui intendano
intraprendere gli studi superiori, considerato che questi sarebbero già
integrati nella società lussemburghese e, al termine dei loro studi, si
porrebbero più frequentemente a disposizione del mercato del lavoro di detto
Stato membro.

59\. Il governo lussemburghese aggiunge che esiste, peraltro, un forte «tasso
di rotazione» delle persone che esercitano attività lavorativa in qualità di
lavoratori frontalieri, considerato che queste ultime lavorano con tale status
solamente per un periodo limitato, il che impedirebbe di individ uare nel
lavoratore frontaliero un fattore di integrazione nella società dello Stato di
svolgimento dell’attività lavorativa analogo alla residenza nello Stato
medesimo e sufficientemente rilevante per influire sulla scelta della
residenza dei figli del lavoratore frontaliero, una volta terminati gli studi.

60\. I ricorrenti nel procedimento principale contestano l’idoneità del
requisito della residenza. Un siffatto requisito non garantirebbe la
realizzazione dell’obiettivo volto ad incrementare il numero di titolari di
diplomi dell’insegnamento superiore nell’ambito della popolazione residente,
al fine di coprire le esigenze del mercato del lavoro lussemburghese. La
concessione dell’aiuto oggetto del procedimento principale ai soli studenti
residenti in Lussemburgo alla data della domanda di concessione dell’aiuto
economico non implicherebbe che questi si pongano poi a disposizione del
mercato del lavoro lussemburghese, in modo duraturo e definitivo, al termine
dei loro studi superiori. Peraltro, considerato che l’Università del
Lussemburgo non è un istituto di studi generale, numerosi sarebbero gli
studenti residenti che seguirebbero i propri studi al di fuori del territorio
lussemburghese integrandosi nello Stato del luogo degli studi piuttosto che in
Lussemburgo, beneficiando in tal modo di prospettive professionali che si
estendono ben al di là di tale territorio.

61\. I ricorrenti medesimi deducono che, contrariamente a quanto sostenuto dal
governo lussemburghese, gli studenti non residenti, figli di lavoratori
frontalieri, presentano motivi particolari per mettersi a disposizione del
mercato del lavoro lussemburghese al termine dei loro studi. In tal senso, da
un lato, la circostanza che uno dei genitori dello studente lavori a
Lussemburgo implicherebbe una certa prossimità geografica del nucleo familiare
di appartenenza dello studente rispetto al territorio lussemburghese.
Dall’altro, in considerazione della crisi economica che grava pesantemente
sugli Stati membri limitrofi del Granducato di Lussemburgo, i figli dei
lavoratori frontalieri tenderebbero, al termine dei loro studi, a ricercare
una situazione lavorativa stabile, al pari di quella dei genitori, che da
molti anni lavorano in detto Stato membro.

62\. A parere della Commissione, i lavoratori frontalieri presentano non solo
un legame con la società lussemburghese, ma sono in essa integrati per effetto
dell’attività lavorativa svolta in Lussemburgo. Considerata l’esistenza di
tale legame, il requisito della residenza non sarebbe né necessario né idoneo
per garantire che i figli di detti lavoratori, i cui studi superiori siano
finanziati mediante il sussidio economico oggetto del procedimento principale,
mantengano un nesso stretto con lo Stato membro di concessione di tale aiuto.

63\. A tal riguardo si deve rammentare che la Corte ha già avuto modo di
affermare che i lavoratori migranti e frontalieri, avendo avuto accesso al
mercato del lavoro di uno Stato membro, hanno determinato, in linea di
massima, un nesso di integrazione sufficiente nella società di detto Stato,
idoneo a consentire loro di avvalersi in tale Stato del principio della parità
di trattamento in relazione, rispettivamente, ai lavoratori nazionali e ai
lavoratori residenti. Il nesso di integrazione risulta, in particolare, dal
fatto che i lavoratori migranti e frontalieri, con i contributi fiscali che
versano nello Stato membro ospitante per l’attività retribuita che esercitano,
contribuiscono anche al finanziamento delle politiche sociali di detto Stato
(v., in tal senso, sentenza del 13 dicembre 2012, C-379/11, Caves Krier Frères
Sàrl, punto 53).

64\. Tuttavia, si deve rilevare, per quanto attiene, segnatamente, ai
lavoratori frontalieri, che la Corte ha riconosciuto taluni motivi di
giustificazione con riguardo a normative che operano una distinzione tra
residenti e non residenti che svolgano attività lavorativa nello Stato di cui
trattasi, in considerazione del loro livello di integrazione nella società di
detto Stato o del nesso di collegamento con il medesimo (v., in tal senso, le
menzionate sentenze Hartmann, punti 35 e 36; Geven, punto 26, e Hendrix, punti
54 e 55).

65\. A tal riguardo si deve rilevare che il lavoratore frontaliero non è
sempre integrato nello Stato di occupazione nella stessa misura del lavoratore
residente nello Stato medesimo.

66\. Nei procedimenti principali in esame, come rilevato dall’avvocato
generale al paragrafo 59 delle sue conclusioni, occorre esaminare la questione
se il requisito di residenza richiesto dalla legge del 22 giugno 2000,
modificata, ai figli dei lavoratori frontalieri per poter beneficiare del
sussidio economico dello Stato per gli studi superiori sia idoneo a far
sorgere una ragionevole probabilità di ritorno dello studente in Lussemburgo
una volta compiuti gli studi, ove tale ritorno viene considerato dal governo
lussemburghese necessario ai fini della realizzazione del legittimo obiettivo
perseguito.

67\. A tal riguardo si deve riconoscere che è lecito presumere che la
probabilità di uno stabilimento nel Lussemburgo e di un’integrazione nel
mercato del lavoro lussemburghese una volta terminati gli studi superiori,
ancorché tali studi siano stati effettuati all’estero, sia maggiore nel caso
degli studenti residenti in Lussemburgo al momento dell’avvio degli studi
superiori rispetto agli studenti non residenti.

68\. Conseguentemente, si deve rilevare che il requisito di residenza previsto
dalla legge del 22 giugno 2000, modificata, è idoneo a realizzare l’obiettivo
volto a promuovere il compimento di studi superiori e ad incrementare, in
misura significativa, la percentuale di titolari di un diploma di insegnamento
superiore residenti in Lussemburgo.

69\. Occorre tuttavia verificare se tal requisito non vada al di là di quanto
necessario ai fini del conseguimento di detto obiettivo.

Sulla necessarietà del requisito di residenza

70\. A parere del governo lussemburghese, l’applicazione del requisito di
residenza non va al di là di quanto necessario per il raggiungimento
dell’obiettivo perseguito. Tale requisito sarebbe giustificato da motivi di
bilancio e sarebbe direttamente connesso all’obiettivo economico invocato. In
considerazione di vincoli di bilancio, non sarebbe possibile mostrarsi più
generosi nei confronti degli studenti non residenti senza compromettere il
finanziamento dell’intero sistema. Peraltro, l’applicazione di un differente
criterio di concessione dell’aiuto, vale a dire, segnatamente, quello relativo
allo svolgimento di attività lavorativa in Lussemburgo da parte di uno dei
genitori dello studente non residente, sarebbe direttamente contrario al
combinato dei due obiettivi del sistema di aiuti oggetto del procedimento
principale.

71\. A tal riguardo occorre esaminare la questione se unicamente il requisito
di previa residenza possa garantire allo Stato lussemburghese la ragionevole
probabilità che i beneficiari dell’aiuto facciano ritorno a Lussemburgo per
ivi stabilirsi e mettersi a disposizione del mercato del lavoro dello Stato
membro medesimo, al fine di contribuire al suo sviluppo economico, ovvero se
non esistano altri criteri che consentano parimenti di assicurare tale
probabilità, senza escludere tutti i figli non residenti di lavoratori
frontalieri.

72\. La Corte ha già avuto modo di riconoscere che un requisito di residenza
può risultare sproporzionato laddove presenti un carattere troppo esclusivo,
privilegiando indebitamente un elemento non necessariamente rappresentativo
del grado reale ed effettivo di collegamento, con esclusione di ogni altro
elemento rappresentativo (v. sentenze del 23 ottobre 2007, Morgan e Bucher,
C-11/06 e C-12/06, Racc. pag. I-9161, punto 46 e la giurisprudenza citata,
nonché del 21 luglio 2011, Stewart, C-503/09, Racc. pag. I-6497, punto 95 e la
giurisprudenza ivi richiamata).

73\. Ai punti 86 e 87 della menzionata sentenza Commissione/Paesi Bassi, la
Corte ha rilevato, in tal senso, che lo Stato membro interessato non aveva
spiegato in termini sufficienti i motivi per i quali l’obiettivo perseguito
non avrebbe potuto essere raggiunto, in modo meno restrittivo, vuoi applicando
una regola più flessibile rispetto a quella «dei 3 anni su 6», vuoi tenendo
conto di altri elementi, espressivi di un analogo grado di collegamento, quale
l’occupazione. La Corte ha quindi affermato che, imponendo specifici periodi
di residenza sul territorio dello Stato membro interessato, detta regola
privilegiava un elemento che non costituiva necessariamente l’unico
rappresentativo del grado reale di collegamento tra l’interessato e lo Stato
membro de quo, presentando un carattere troppo esclusivo. La regola «dei 3
anni su 6» andava conseguentemente al di là di quanto necessario per il
raggiungimento dell’obiettivo perseguito.

74\. Il regime lussemburghese di sussidio economico dello Stato per il
compimento di studi superiori esclude tutti i non residenti dal beneficio
dell’aiuto medesimo e tale esclusione riguarda unicamente gli studenti non
residenti.

75\. Conseguentemente, il figlio del lavoratore migrante che risieda con i
propri genitori in uno Stato membro frontaliero del Granducato di Lussemburgo
e che intenda studiare in Lussemburgo resta escluso dal beneficio del sussidio
economico dello Stato per studi superiori. Peraltro, anche qualora i genitori
risiedano in Lussemburgo, gli studenti non residenti alla data di richiesta
dell’aiuto restano esclusi dal beneficio dell’aiuto stesso, nonostante i
genitori continuino a provvedere al loro mantenimento. Inoltre, il regime di
aiuto economico oggetto del procedimento principale produce l’effetto di
escludere dal beneficio dell’aiuto medesimo i figli dei lavoratori non
residenti che svolgano attività lavorativa in Lussemburgo da un significativo
periodo di tempo.

76\. A tal riguardo si deve rilevare che il regime di aiuto economico oggetto
del procedimento principale presenta un carattere eccessivamente esclusivo.
Infatti, imponendo il requisito di previa residenza dello studente sul
territorio dello Stato membro interessato, la legge privilegia un elemento che
non è necessariamente l’unico rappresentativo del grado reale di collegamento
tra l’interessato e lo Stato membro stesso (v., in tal senso, citata sentenza
Commissione/Paesi Bassi, punto 86).

77\. In particolare, considerato che l’aiuto economico dello Stato per studi
superiori è destinato a favorire il compimento di studi superiori tanto a
Lussemburgo quanto in qualsivoglia altro paese, la sussistenza di una
ragionevole probabilità di vedere i beneficiari dell’aiuto far ritorno a
Lussemburgo per ivi stabilirsi e mettersi a disposizione del mercato del
lavoro dello Stato membro medesimo, al fine di contribuire al suo sviluppo
economico, può essere verificata sulla base di elementi diversi dal requisito
della previa residenza dello studente interessato.

78\. Infatti, sembra possibile che un sufficiente collegamento dello studente
con il Granducato di Lussemburgo che consenta di presumere tale probabilità
derivi parimenti dal fatto che detto studente risieda da solo ovvero con i
propri genitori in uno Stato membro frontaliero del Granducato di Lussemburgo
e che, da un periodo di tempo significativo, i suoi genitori svolgano attività
lavorativa in Lussemburgo e vivano in prossimità di quest’ultimo Stato membro.

79\. Riguardo alle possibilità offerte al legislatore lussemburghese, si può
menzionare che, come fatto valere dalla Commissione all’udienza – considerato
che l’aiuto concesso è costituito, ad esempio, da un prestito –, un sistema di
finanziamento che subordini la concessione di tale prestito, ovvero del suo
saldo o del suo mancato rimborso, alla condizione che lo studente che ne
benefici faccia ritorno in Lussemburgo dopo aver compiuto i propri studi
all’estero, per ivi lavorare e risiedere, potrebbe consentire il
raggiungimento dell’obiettivo perseguito senza ledere i figli dei lavoratori
frontalieri. Per quanto attiene, peraltro, al rischio di un cumulo con la
concessione di un aiuto economico equivalente eventualmente concesso nello
Stato membro in cui lo studente risieda, da solo o con i propri genitori, esso
potrebbe essere evitato tenendo conto di tale beneficio ai fini della
concessione del sussidio versato dallo Stato del Granducato di Lussemburgo.

80\. Soprattutto al fine di evitare il rischio di veder sorgere un «turismo
delle borse di studio», invocato da tutti i governi che hanno presentato
osservazioni dinanzi alla Corte, e di garantire che il lavoratore frontaliero
contribuente in Lussemburgo e ivi affiliato al sistema previdenziale presenti
un collegamento sufficiente con la società lussemburghese, si potrebbe
prevedere di subordinare la concessione del sussidio economico alla condizione
che il lavoratore frontaliero, genitore dello studente non residente in
Lussemburgo, abbia svolto attività lavorativa in tale Stato membro per un
determinato periodo minimo. In un altro contesto, l’articolo 24, paragrafo 2,
della direttiva 2004/38 prevede che, in deroga all’articolo 24, paragrafo 1,
della stessa direttiva, secondo cui ogni cittadino dell’Unione che soggiorni
sul territorio di uno Stato membro beneficia, in virtù di tale direttiva,
della parità di trattamento con i cittadini dello Stato membro medesimo,
quest’ultimo non è tenuto a concedere un aiuto di mantenimento agli studi
prima dell’acquisizione del diritto di soggiorno permanente la quale,
conformemente all’articolo 16, paragrafo 1, della direttiva stessa, è
subordinata al requisito di residenza quinquennale sul territorio dello Stato
membro interessato.

81\. Si deve rilevare che, nelle controversie principali, tale rischio va
escluso considerato che è pacifico che la sig.na Giersch, il sig. Stemper, il
sig. Taminiaux e la sig.na Hodin hanno ciascuno un padre o una madre che
lavora in Lussemburgo, rispettivamente, da 23 anni, 32 anni, 28 anni e 23
anni.

82\. Conseguentemente, una normativa come quella oggetto del procedimento
principale, che subordini la concessione di un aiuto economico agli studi
superiori al requisito di residenza dello studente ed operi una differenza di
trattamento tra i residenti e i non residenti di tale Stato membro, figli di
lavoratori frontalieri che svolgono un’attività nello Stato membro medesimo,
va al di là di quanto necessario per il raggiungimento del legittimo obiettivo
volto ad incrementare il numero di titolari di diplomi di insegnamento
superiore nell’ambito della popolazione residente, al fine di promuovere lo
sviluppo dell’economia nazionale.

83\. Da tutte le suesposte considerazioni emerge che occorre rispondere alla
questione sottoposta come segue:

– L’articolo 7, paragrafo 2, del regolamento n. 1612/68 dev’essere
interpretato nel senso che osta, in linea di principio, ad una normativa di
uno Stato membro, come quella oggetto del procedimento principale, che
subordini la concessione di un sussidio economico per il compimento di studi
superiori a un requisito di residenza dello studente nello Stato membro
medesimo ed operi una disparità di trattamento, costitutiva di una
discriminazione indiretta, tra le persone residenti nello Stato membro di cui
trattasi e quelle che, senza risiedere in detto Stato membro, siano figli di
lavoratori frontalieri svolgenti un’attività nello Stato membro stesso.

– Se è pur vero che l’obiettivo volto ad incrementare la percentuale dei
residenti titolari di un diploma di istruzione superiore al fine di promuovere
lo sviluppo dell’economia del medesimo Stato membro costituisce un legittimo
obiettivo idoneo a giustificare tale disparità di trattamento e che un
requisito di residenza, quale quello previsto dalla normativa nazionale
oggetto del procedimento principale, è idoneo a garantire la realizzazione di
tale obiettivo, un siffatto requisito eccede, tuttavia, quanto necessario ai
fini del raggiungimento dell’obiettivo perseguito, considerato che impedisce
di tener conto di altri elementi potenzialmente rappresentativi del reale
grado di collegamento del richiedente il sussidio economico con la società o
con il mercato del lavoro dello Stato membro interessato, quali il fatto che
uno dei genitori, che continui a provvedere al mantenimento dello studente,
sia un lavoratore frontaliero, sia stabilmente occupato in tale Stato membro
ed abbia ivi già lavorato per un significativo periodo di tempo.

Sulle spese

84\. Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese Le spese sostenute da altri soggetti per
presentare osservazioni alla Corte non possono dar luogo a rifusione.

## Dispositivo

Per questi motivi, la Corte (Quinta Sezione) dichiara:

L’articolo 7, paragrafo 2, del regolamento (CEE) n. 1612/68 del Consiglio, del
15 ottobre 1968, relativo alla libera circolazione dei lavoratori all’interno
della Comunità, come modificato dalla direttiva 2004/38/CE del Parlamento
europeo e del Consiglio, del 29 aprile 2004, dev’essere interpretato nel senso
che osta, in linea di principio, ad una normativa di uno Stato membro, come
quella oggetto del procedimento principale, che subordini la concessione di un
sussidio economico per il compimento di studi superiori a un requisito di
residenza dello studente nello Stato membro medesimo ed operi una disparità di
trattamento, costitutiva di una discriminazione indiretta, tra le persone
residenti nello Stato membro di cui trattasi e quelle che, senza risiedere in
detto Stato membro, siano figli di lavoratori frontalieri svolgenti
un’attività nello Stato membro stesso.

Se è pur vero che l’obiettivo volto ad incrementare la percentuale dei
residenti titolari di un diploma di istruzione superiore al fine di promuovere
lo sviluppo dell’economia del medesimo Stato membro costituisce un legittimo
obiettivo idoneo a giustificare tale disparità di trattamento e che un
requisito di residenza, quale quello previsto dalla normativa nazionale
oggetto del procedimento principale, è idoneo a garantire la realizzazione di
tale obiettivo, un siffatto requisito eccede, tuttavia, quanto necessario ai
fini del raggiungimento dell’obiettivo perseguito, considerato che impedisce
di tener conto di altri elementi potenzialmente rappresentativi del reale
grado di collegamento del richiedente il sussidio economico con la società o
con il mercato del lavoro dello Stato membro interessato, quali il fatto che
uno dei genitori, che continui a provvedere al mantenimento dello studente,
sia un lavoratore frontaliero, sia stabilmente occupato in tale Stato membro
ed abbia ivi già lavorato per un significativo periodo di tempo.

  

SENTENZA DELLA CORTE (Quinta Sezione)

20 giugno 2013 ( *1 )

«Libera circolazione delle persone — Parità di trattamento — Vantaggi sociali
— Regolamento (CEE) n. 1612/68 — Articolo 7, paragrafo 2 — Sussidio economico
per studi superiori — Requisito della residenza nello Stato membro di
concessione del sussidio — Diniego di concessione del sussidio a studenti,
cittadini dell’Unione non residenti nello Stato membro interessato, di cui uno
dei genitori, lavoratore frontaliero, svolga attività lavorativa nello Stato
membro medesimo — Discriminazione indiretta — Giustificazione — Obiettivo
dell’aumento della percentuale di persone residenti titolari di un diploma di
istruzione superiore — Congruità — Proporzionalità»

Nella causa C-20/12,

avente ad oggetto la domanda di pronuncia pregiudiziale proposta alla Corte,
ai sensi dell’art. 267 TFUE, dal Tribunal administratif (Lussemburgo), con
decisione dell’11 gennaio 2012, pervenuta in cancelleria il 16 gennaio 2012,
nel procedimento

Elodie Giersch,

Benjamin Marco Stemper,

Julien Taminiaux,

Xavier Renaud Hodin,

Joëlle Hodin

contro

État du Grand-Duché de Luxembourg,

con l’intervento di:

Didier Taminiaux,

LA CORTE (Quinta Sezione),

composta da T. von Danwitz, presidente di sezione, A. Rosas (relatore), E.
Juhász, D. Šváby e C. Vajda, giudici,

avvocato generale: P. Mengozzi

cancelliere: V. Tourrès, amministratore

vista la fase scritta del procedimento e in seguito all’udienza del 28
novembre 2012,considerate le osservazioni presentate:

—

|

per E. Giersch, da S. Coï, avocat;  
  
---|---  
  
—

|

per B.M. Stemper, da S. Jacquet, avocate;  
  
---|---  
  
—

|

per J. Taminiaux, da P. Peuvrel e V. Wauthoz, avocats;  
  
---|---  
  
—

|

per X.R. Hodin e J. Hodin, da G. Thomas, avocat;  
  
---|---  
  
—

|

per D. Taminiaux, da P. Peuvrel e V. Wauthoz, avocats;  
  
---|---  
  
—

|

per il governo lussemburghese, da P. Frantzen e C. Schiltz, in qualità di
agenti, assistiti da P. Kinsch, avocat;  
  
---|---  
  
—

|

per il governo danese, da M. Wolff e C. Vang, in qualità di agenti;  
  
---|---  
  
—

|

per il governo ellenico, da G. Papagianni, in qualità di agente;  
  
---|---  
  
—

|

per il governo austriaco, da C. Pesendorfer e G. Eberhard, in qualità di
agenti;  
  
---|---  
  
—

|

per il governo svedese, da A. Falk, C. Stege e U. Persson, in qualità di
agenti;  
  
---|---  
  
—

|

per la Commissione europea, da G. Rozet e M. Van Hoof, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 7
febbraio 2013,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
7, paragrafo 2, del regolamento (CEE) n. 1612/68 del Consiglio, del 15 ottobre
1968, relativo alla libera circolazione dei lavoratori all’interno della
Comunità (GU L 257, pag. 2), come modificato dalla direttiva 2004/38/CE del
Parlamento europeo e del Consiglio, del 29 aprile 2004 (GU L 158, pag. 77, e –
rettifiche – GU 2004, L 229, pag. 35, e GU 2005, L 197, pag. 34; in prosieguo:
il «regolamento n. 1612/68»).  
  
---|---  
  
2

|

Tale domanda è stata proposta nell’ambito di controversie tra il Ministre de
l’Enseignement supérieur et de la Recherche luxembourgeois (Ministro
dell’Istruzione superiore e della Ricerca lussemburghese; in prosieguo: il
«Ministro») e taluni studenti che hanno chiesto di poter beneficiare del
sussidio economico dello Stato per studi superiori, al fine di poter seguire
tali studi in uno Stato membro diverso dal Granducato di Lussemburgo.  
  
---|---  
  
3

|

Parallelamente, la Commissione europea ha avviato, nell’aprile del 2011, una
procedura di infrazione nei confronti del Granducato di Lussemburgo, tuttora
in fase precontenziosa. Con parere motivato del 27 febbraio 2012, la
Commissione ha chiesto allo Stato membro medesimo di porre termine alle
discriminazioni rilevate nei confronti dei lavoratori migranti e dei loro
familiari con riguardo all’attribuzione del sussidio economico dello Stato per
studi superiori, ma anche al sussidio mensile nei confronti dei giovani
volontari e dei sussidi cosiddetti «boni pour enfant» (sussidio per figli
minori).  
  
---|---  
  
Contesto normativo

Diritto dell’Unione

4

|

Ai sensi dell’articolo 7 del regolamento n. 1612/68:

«1. Il lavoratore cittadino di uno Stato membro non può ricevere sul
territorio degli altri Stati membri, a motivo della propria cittadinanza, un
trattamento diverso da quello dei lavoratori nazionali per quanto concerne le
condizioni di impiego e di lavoro, in particolare in materia di retribuzione,
licenziamento, reintegrazione professionale o ricollocamento se disoccupato.

2\. Egli gode degli stessi vantaggi sociali e fiscali dei lavoratori
nazionali.

(...)».  
  
---|---  
  
La normativa lussemburghese

5

|

Il sussidio economico dello Stato per studi superiori è disciplinato dalla
legge del 22 giugno 2000, relativa al sussidio economico dello Stato per studi
superiori (Mémorial A 2000, pag. 1106), come modificata dalla legge del 26
luglio 2010 (Mémorial A 2010, pag. 2040; in prosieguo: la «legge del 22 giugno
2000, modificata»).  
  
---|---  
  
6

|

Tale aiuto economico viene concesso sotto forma di borsa di studio e di
prestito e può essere chiesto a prescindere dallo Stato in cui il richiedente
intenda seguire i propri studi superiori.  
  
---|---  
  
7

|

Nel suo testo iniziale, la legge del 22 giugno 2000, relativa al sussidio
economico dello Stato per studi superiori, definiva, all’articolo 2, i
relativi beneficiari nei termini seguenti:

«Possono beneficiare del sussidio economico dello Stato per studi superiori
gli studenti ammessi a seguire studi superiori e che soddisfino uno dei
seguenti requisiti:

|

a)

|

essere in possesso della cittadinanza lussemburghese, o  
  
---|---  
  
b)

|

essere cittadino di un altro Stato membro dell’Unione europea, residente nel
Granducato di Lussemburgo, e ricadere nella sfera di applicazione delle
disposizioni degli articoli 7 e 12 del regolamento [n. 1612/68], (...)  
  
---|---  
  
(...)».  
  
8

|

La legge del 4 aprile 2005, recante modifica della legge del 22 giugno 2000,
relativa al sussidio economico dello Stato per studi superiori (Mémorial A
2005, pag. 786), aveva sostituito l’articolo 2, lettera a), di quest’ultima
legge con il testo seguente:

|

«a)

|

essere cittadini lussemburghesi e residenti nel Granducato di Lussemburgo, o
(…)».  
  
---|---  
  
9

|

A seguito delle modifiche introdotte dall’articolo 1, punto 2, della legge del
26 luglio 2010, l’articolo 2 della legge del 22 giugno 2000, modificata, così
recita:

«Beneficiari del sussidio economico

Possono beneficiare del sussidio economico dello Stato per studi superiori gli
studenti ammessi a seguire studi superiori e che soddisfino uno dei seguenti
requisiti:

|

a)

|

essere cittadini lussemburghesi o familiari di un cittadino lussemburghese e
risiedere nel Granducato di Lussemburgo, o  
  
---|---  
  
b)

|

essere cittadino di un altro Stato membro dell’Unione europea o di un altro
Stato aderente all’accordo sullo Spazio Economico Europeo e della
Confederazione svizzera e soggiornare nel Granducato di Lussemburgo,
conformemente al capitolo 2 della legge del 29 agosto 2008, modificata, sulla
libera circolazione delle persone e sull’immigrazione, in qualità di
lavoratore dipendente, di lavoratore autonomo, di persona che conserva tale
status o di familiare di una delle categorie di persone precedentemente
menzionate, ovvero aver acquisito il diritto di soggiorno permanente (...)  
  
---|---  
  
(...)».  
  
10

|

La legge del 29 agosto 2008, sulla libera circolazione delle persone e
sull’immigrazione (Mémorial A 2008, pag. 2024), ha provveduto alla
trasposizione della direttiva 2004/38 nell’ordinamento lussemburghese.
L’articolo 6, primo comma, di detta legge afferma che il cittadino dell’Unione
ha il diritto di soggiornare sul territorio lussemburghese per una durata di
oltre tre mesi subordinatamente alla condizione di esercitare, in qualità di
lavoratore, un’attività lavorativa dipendente o autonoma, ovvero di essere
iscritto in un istituto pubblico o privato, riconosciuto in Lussemburgo, al
fine di ivi seguire studi a titolo principale, potendo garantire di disporre
di un’assicurazione contro le malattie e di risorse economiche sufficienti per
sé stesso ed i propri familiari al fine di evitare oneri per il sistema di
assistenza sociale.  
  
---|---  
  
Le controversie principali e la questione pregiudiziale

11

|

A mezzo di un modulo predisposto dal Centre de documentation et d’information
sur l’enseignement supérieur (CEDIES) (Centro di documentazione e di
informazione per l’istruzione superiore), istituito presso il Ministère de
l’Enseignement supérieur et de la Recherche (Ministero dell’Istruzione
superiore e della Ricerca), le sig.ne Giersch e Hodin nonché i sigg. Taminiaux
e Stemper richiedevano, in qualità di studenti, per l’anno accademico
2010/2011, il sussidio economico per studi superiori, ai fini della
preparazione al diploma di laurea.  
  
---|---  
  
12

|

Le sig.ne Giersch e Hodin nonché il sig. Taminiaux risiedono in Belgio e hanno
fatto presente di voler seguire i loro studi in tale Stato membro per l’anno
universitario 2010/2011. Il sig. Stemper risiede in Germania e ha dichiarato
di voler seguire gli studi nel Regno Unito.  
  
---|---  
  
13

|

Il Ministro negava l’accoglimento di tali domande di sussidio economico sulla
base dello stesso rilievo, vale a dire il mancato rispetto del requisito della
residenza previsto dall’articolo 2, lettera b), della legge del 22 giugno
2000, modificata.  
  
---|---  
  
14

|

I ricorrenti nel procedimento principale hanno quindi proposto dinanzi al
Tribunal administratif (Tribunale amministrativo) ricorsi volti alla riforma
ovvero all’annullamento delle decisioni di diniego adottate dal Ministro.
Ognuno dei ricorrenti ha dedotto, segnatamente, che uno dei genitori lavora in
Lussemburgo. I ricorsi sono stati dichiarati ricevibili nella parte in cui
sono volti all’annullamento delle suddette decisioni.  
  
---|---  
  
15

|

A fronte di altri 600 analoghe domande dinanzi ad esso pendenti, relative al
solo anno universitario 2010/2011, il Tribunal administratif ha deciso di
riunire i ricorsi proposti dai ricorrenti nel procedimento principale.  
  
---|---  
  
16

|

Dinanzi a detto giudice i ricorrenti medesimi hanno sostenuto che il sussidio
economico dello Stato per studi superiori costituisce un vantaggio sociale, ai
sensi dell’articolo 7, paragrafo 2, del regolamento n. 1612/68, ragion per cui
è soggetto al principio di parità di trattamento sancito da tale disposizione.  
  
---|---  
  
17

|

Il requisito della residenza opposto dal Ministro costituisce, secondo i
ricorrenti stessi, una discriminazione se non diretta, quantomeno indiretta.  
  
---|---  
  
18

|

La discriminazione diretta deriverebbe dal fatto che, per poter beneficiare
del sussidio economico dello Stato per studi superiori, il cittadino
lussemburghese o il familiare di un cittadino lussemburghese dev’essere
residente a Lussemburgo, mentre il cittadino di un altro Stato membro deve ivi
soggiornarvi. Qualora, tuttavia, si dovesse ritenere che i cittadini
lussemburghesi e i cittadini degli altri Stati membri siano soggetti allo
stesso requisito di residenza sul territorio lussemburghese, tale requisito di
residenza costituirebbe una discriminazione indiretta, in quanto potrebbe
essere soddisfatto più facilmente dai cittadini lussemburghesi rispetto a
quelli di altri Stati membri.  
  
---|---  
  
19

|

Dinanzi al Tribunal administratif il governo lussemburghese ha contestato il
fatto che il sussidio economico in questione costituisca un vantaggio sociale,
ai sensi dell’articolo 7, paragrafo 2, del regolamento n. 1612/68, in quanto
il beneficiario del sussidio sarebbe uno studente adulto autonomo che
costituisce un proprio nucleo e non è a carico dei genitori.  
  
---|---  
  
20

|

Il governo medesimo ha fatto valere che l’obiettivo perseguito dal sistema di
aiuti lussemburghese giustifica una restrizione della cerchia dei beneficiari
ai soli residenti. La legge istitutiva del sussidio economico de quo sarebbe
volta ad incoraggiare l’aumento della percentuale dei titolari di un diploma
di insegnamento superiore nell’ambito della popolazione residente, affinché
raggiunga il 40% entro il 2020, laddove, nel 2010, avrebbe rappresentato
unicamente il 28%. Orbene, quest’ultima percentuale sarebbe nettamente
inferiore a quella dei possessori di un diploma di tal genere negli Stati
paragonabili al Granducato di Lussemburgo.  
  
---|---  
  
21

|

A parere del governo lussemburghese, in assenza del requisito della residenza,
qualsiasi studente, anche privo di qualsivoglia legame con la società
lussemburghese, potrebbe beneficiare del sussidio economico statale per
effettuare studi superiori in qualsivoglia paese del mondo, il che
provocherebbe un «turismo di borse di studio» che costituirebbe un onere
insopportabile per il bilancio nazionale.  
  
---|---  
  
22

|

Secondo il governo medesimo, non sussisterebbe alcuna discriminazione, né
diretta né indiretta. Il requisito della residenza, che si applicherebbe tanto
ai cittadini nazionali quanto a quelli non nazionali, costituirebbe un
criterio legittimo di concessione dell’aiuto oggetto della controversia
principale, alla luce dell’obiettivo di interesse generale perseguito dalla
legge del 22 giugno 2000, modificata.  
  
---|---  
  
23

|

Il Tribunal administratif respinge, in primo luogo, l’argomento del governo
lussemburghese con cui viene contestata la natura di vantaggio sociale, ai
sensi dell’articolo 7, paragrafo 2, del regolamento n. 1612/68, del sussidio
economico dello Stato per studi superiori, basato sul rilievo che il
beneficiario dell’aiuto sarebbe uno studente adulto autonomo, che non sarebbe
a carico dei genitori.  
  
---|---  
  
24

|

A tal riguardo, il Tribunal administratif rileva che tale sussidio economico,
concesso dalla legge per agevolare l’accesso agli studi superiori, è composto
da un importo di base e, eventualmente, da maggiorazioni che possono variare
in funzione, da un lato, della situazione economica e sociale dello studente
nonché, dall’altro, dei costi di iscrizione a carico dello studente. Orbene,
il giudice medesimo ritiene che la valutazione della situazione economica e
sociale dello studente esiga la verifica che questi, al di là della fictio
assunta dal legislatore, sia realmente autonomo ovvero, al contrario, a carico
dei genitori.  
  
---|---  
  
25

|

Dopo aver rilevato che, nel procedimento principale, i ricorrenti possedevano
tutti lo status di studente a tempo pieno e non disponevano di alcun reddito
con riguardo all’anno universitario 2010/2011, appartenendo ancora tutti al
nucleo familiare dei rispettivi padri e madri, il Tribunal administratif
conclude che essi devono essere considerati a carico dei genitori, i quali
sono lavoratori migranti. Il giudice medesimo rileva parimenti che i
ricorrenti invocano tutti, infatti, la circostanza che il padre o la madre
svolge attività lavorativa in Lussemburgo.  
  
---|---  
  
26

|

Richiamandosi al punto 23 della sentenza del 26 febbraio 1992, Bernini
(C-3/90, Racc. pag. I-1071), il Tribunal administratif ricorda, peraltro, che,
secondo la giurisprudenza della Corte, un aiuto concesso per il mantenimento e
per la formazione ai fini dello svolgimento di studi universitari cui consegua
l’attribuzione di un titolo professionale costituisce, per lo studente che ne
beneficia, un vantaggio sociale, ai sensi dell’articolo 7, paragrafo 2, del
regolamento n. 1612/68.  
  
---|---  
  
27

|

Parimenti, secondo il giudice del rinvio, che si richiama al punto 24 della
sentenza del 18 luglio 2007, Hartmann (C-212/05, Racc. pag. I-6303), un
finanziamento di studi concesso da uno Stato membro ai figli del lavoratore
costituisce, per un lavoratore migrante o per un lavoratore frontaliero, un
vantaggio sociale ex articolo 7, paragrafo 2, del regolamento n. 1612/68,
qualora il lavoratore continui a provvedere al mantenimento del figlio
medesimo. Il giudice stesso rileva che, in un’ipotesi di tal genere,
conformemente al punto 28 della menzionata sentenza Bernini, il figlio può
invocare detto articolo 7, paragrafo 2, per ottenere un finanziamento degli
studi alle stesse condizioni applicate ai figli dei lavoratori nazionali,
atteso che la parità di trattamento sancita dall’articolo 7 del regolamento n.
1612/68 è parimenti volta ad impedire le discriminazioni operate a detrimento
dei discendenti a carico del lavoratore.  
  
---|---  
  
28

|

Pertanto, a parere del Tribunal administratif, i ricorrenti nel procedimento
principale possono far valere l’articolo 7, paragrafo 2, del regolamento n.
1612/68 per ottenere il finanziamento degli studi alle stesse condizioni
applicate ai figli dei lavoratori nazionali.  
  
---|---  
  
29

|

In secondo luogo, il giudice medesimo esclude l’esistenza di una
discriminazione diretta. Le nozioni di «residenza» e di «soggiorno», ai sensi
dell’articolo 2 della legge del 22 giugno 2000, modificata, ricomprendono, a
suo parere, la stessa nozione di fatto, vale a dire il luogo di abitazione
effettiva, legale e continuativa dell’interessato. Tale identità di contenuto
risulterebbe confermata dall’articolo 3 del regolamento granducale del 12
novembre 2010, recante modifica del regolamento granducale del 5 ottobre 2000,
relativo al sussidio economico dello Stato per studi superiori (Mémorial A
2010, pag. 3430), il quale precisa che gli studenti di cui all’articolo 2
della legge del 22 giugno 2000, modificata, vale a dire tanto i cittadini
lussemburghesi, o i familiari di un cittadino lussemburghese, quanto i
cittadini di un altro Stato membro, sono tenuti a presentare un certificato di
residenza in Lussemburgo per poter beneficiare dell’aiuto de quo.  
  
---|---  
  
30

|

In terzo luogo, per quanto attiene alla pretesa esistenza di una
discriminazione indiretta, il Tribunal administratif ricorda che il principio
di parità di trattamento vieta tutte le forme dissimulate di disciminazione
che, per effetto dell’applicazione di criteri di distinzione diversi da quelli
fondati sulla nazionalità, conducano di fatto allo stesso risultato.
Richiamandosi al punto 53 della sentenza del 15 marzo 2005, Bidar (C-209/03,
Racc. pag. I-2119), detto giudice precisa che l’esigenza del requisito della
residenza, poiché rischia di svantaggiare principalmente i cittadini di altri
Stati membri in quanto può essere più facilmente assolto dai cittadini
nazionali, può essere considerato, in tale contesto, discriminatorio.  
  
---|---  
  
31

|

Una disparità di trattamento potrebbe tuttavia risultare giustificata qualora
fosse fondata su considerazioni oggettive, indipendenti dalla nazionalità
delle persone interessate e commisurate all’obiettivo legittimamente
perseguito dal diritto nazionale.  
  
---|---  
  
32

|

Ritenendo che occorra, nella specie, verificare la legittimità di tale
discriminazione indiretta rispetto al principio di parità di trattamento, il
Tribunal administratif ha deciso di sospendere il procedimento e di sottoporre
alla Corte la seguente questione pregiudiziale:

«Se, tenuto conto del principio comunitario della parità di trattamento
sancito dall’articolo 7 del regolamento n. 1612/68, le considerazioni di
politica d’istruzione e di politica di bilancio dedotte dallo Stato
lussemburghese, ossia tentare di incoraggiare l’aumento della percentuale di
soggetti titolari di un diploma di istruzione superiore, attualmente
insufficiente nel confronto internazionale per quanto attiene alla popolazione
residente del Lussemburgo, considerazioni che sarebbero gravemente minacciate
se lo Stato lussemburghese dovesse versare il sussidio economico per studi
superiori a qualsiasi studente, ancorché privo di qualunque legame con la
società del Granducato, per effettuare i propri studi superiori in
qualsivoglia paese del mondo, circostanza che comporterebbe un onere
irragionevole per il bilancio dello Stato lussemburghese, rappresentino, ai
sensi della menzionata giurisprudenza comunitaria, considerazioni idonee a
giustificare la disparità di trattamento derivante dall’obbligo di residenza
imposto sia ai cittadini lussemburghesi sia ai cittadini di altri Stati membri
al fine di ottenere un aiuto per studi superiori».  
  
---|---  
  
Sulla questione pregiudiziale

33

|

Con la questione pregiudiziale, il giudice di rinvio chiede, sostanzialmente,
se l’articolo 7, paragrafo 2, del regolamento n. 1612/68 debba essere
interpretato nel senso che osta alla normativa di uno Stato membro, come
quella oggetto del procedimento principale, che subordini la concessione di un
sussidio economico per il compimento di studi superiori al requisito di
residenza dello studente ed istituisca una disparità di trattamento tra le
persone residenti nello Stato membro interessato e quelle che, senza risiedere
nello Stato membro medesimo, siano figli di lavoratori frontalieri che
svolgano attività nello Stato membro medesimo, al fine di incoraggiare
l’aumento della percentuale dei residenti titolari di un diploma di
insegnamento superiore evitando, al tempo stesso, un onere finanziario troppo
elevato che risulterebbe dalla concessione dell’aiuto stesso a tutti gli
studenti.  
  
---|---  
  
Sull’esistenza di una discriminazione

34

|

A tal riguardo si deve ricordare che l’articolo 45, paragrafo 2, TFUE dispone
che la libera circolazione dei lavoratori implica l’abolizione di qualsiasi
discriminazione, fondata sulla nazionalità, tra i lavoratori degli Stati
membri, per quanto riguarda l’impiego, la retribuzione e le altre condizioni
di lavoro.  
  
---|---  
  
35

|

L’articolo 7, paragrafo 2, del regolamento n. 1612/68 costituisce
l’espressione particolare, nel campo specifico della concessione di vantaggi
sociali, della regola della parità di trattamento sancita dall’articolo 45,
paragrafo 2, TFUE e deve essere interpretato allo stesso modo di quest’ultima
disposizione (sentenza dell’11 settembre 2007, Hendrix, C-287/05, Racc. pag.
I-6909, punto 53).  
  
---|---  
  
36

|

A norma dell’articolo 7, paragrafo 2, del regolamento n. 1612/68, il
lavoratore cittadino di uno Stato membro gode, sul territorio degli altri
Stati membri, degli stessi vantaggi sociali e fiscali dei lavoratori
nazionali.  
  
---|---  
  
37

|

Tale disposizione opera a favore, indifferentemente, tanto dei lavoratori
migranti residenti in uno Stato membro ospitante quanto dei lavoratori
frontalieri i quali, pur esercitando attività di lavoro dipendente nello Stato
membro medesimo, risiedono in un altro Stato membro (sentenze del 18 luglio
2007, Geven, C-213/05, Racc. pag. I-6347, punto 15, e del 14 giugno 2012,
Commissione/Paesi Bassi, C-542/09, punto 33).  
  
---|---  
  
38

|

Secondo costante giurisprudenza, un sussidio concesso per il mantenimento e la
formazione, allo scopo di compiere studi universitari sanciti da un titolo
abilitante all’esercizio di un’attività professionale, costituisce un
vantaggio sociale ai sensi dell’articolo 7, paragrafo 2, del regolamento n.
1612/68 (sentenze del 21 giugno 1988, Lair, 39/86, Racc. pag. 3161, punto 24;
Bernini, cit. supra, punto 23, e Commissione/Paesi Bassi, cit. supra, punto
34).  
  
---|---  
  
39

|

La Corte ha parimenti dichiarato che il finanziamento degli studi concesso da
uno Stato membro ai figli dei lavoratori costituisce, per il lavoratore
migrante, un vantaggio sociale ai sensi di detto articolo 7, paragrafo 2,
quando questi continui a provvedere al mantenimento del figlio (citate
sentenze Bernini, punti 25 e 29; dell’8 giugno 1999, Meeusen, C-337/97, Racc.
pag. I-3289, punto 19, nonché Commissione/Paesi Bassi, cit. supra, punto 35).  
  
---|---  
  
40

|

I familiari del lavoratore migrante sono beneficiari indiretti della parità di
trattamento riconosciuta a detto lavoratore dall’articolo 7, paragrafo 2, del
regolamento n. 1612/68. Poiché la concessione del finanziamento degli studi al
figlio di un lavoratore migrante costituisce, per il lavoratore migrante, un
vantaggio sociale, il figlio può, in prima persona, avvalersi di detta
disposizione per ottenere tale finanziamento qualora, in forza del diritto
nazionale, esso sia concesso direttamente allo studente (sentenze del 18
giugno 1987, Lebon, 316/85, Racc. pag. 2811, punti 12 e 13; Bernini, cit.
supra, punto 26, nonché Commissione/Paesi Bassi, cit. supra, punto 48).  
  
---|---  
  
41

|

Secondo una giurisprudenza parimenti costante, il principio di parità di
trattamento sancito sia dall’articolo 45 TFUE sia dall’articolo 7 del
regolamento n. 1612/68 vieta non soltanto le discriminazioni palesi, basate
sulla nazionalità, ma anche qualsiasi discriminazione dissimulata che, per
effetto dell’applicazione di altri criteri di distinzione, pervenga di fatto
al medesimo risultato (v. sentenze del 27 novembre 1997, Meints, C-57/96,
Racc. pag. I-6689, punto 44; del 7 luglio 2005, Commissione/Austria, C-147/03,
Racc. pag. I-5969, punto 41; del 10 settembre 2009, Commissione/Germania,
C-269/07, Racc. pag. I-7811, punto 53, e Commissione/Paesi Bassi, cit. supra,
punto 37).  
  
---|---  
  
42

|

Nell’ambito del procedimento principale in esame, il giudice del rinvio ha
ritenuto, interpretando il diritto nazionale, che i requisiti di residenza e
di soggiorno richiesti dalla legge 22 giugno 2000, modificata, siano
equivalenti, ragion per cui il requisito della residenza si applica
indifferentemente ai cittadini lussemburghesi e ai cittadini di altri Stati
membri.  
  
---|---  
  
43

|

Ciò premesso, l’esigenza, con riguardo ai cittadini di altri Stati membri, del
requisito di residenza in Lussemburgo non costituisce una discriminazione
diretta.  
  
---|---  
  
44

|

Per contro, laddove prevede una distinzione fondata sulla residenza, una
misura come quella oggetto del procedimento principale rischia di operare
principalmente a detrimento dei cittadini di altri Stati membri, considerato
che i non residenti sono più frequentemente non nazionali (v., segnatamente,
sentenze del 29 aprile 1999, Ciola, C-224/97, Racc. pag. I-2517, punto 14; del
25 gennaio 2011, Neukirchinger, C-382/08, Racc. pag. I-139, punto 34, e
Commissione/Paesi Bassi, cit. supra, punto 38).  
  
---|---  
  
45

|

In tale contesto, è indifferente che la misura controversa colpisca,
eventualmente, allo stesso modo tanto i cittadini nazionali che non sono in
grado di rispettare detto criterio quanto i cittadini degli altri Stati
membri. Perché una misura possa essere qualificata come indirettamente
discriminatoria non è necessario che essa abbia l’effetto di favorire tutti i
cittadini nazionali oppure di sfavorire soltanto i cittadini degli altri Stati
membri, ad esclusione dei cittadini nazionali (v., in tal senso, sentenze del
16 gennaio 2003, Commissione/Italia, C-388/01, Racc. pag. I-721, punto 14;
Commissione/Paesi Bassi, cit. supra, punto 38, e del 28 giugno 2012, Erny,
C-172/11, punto 41).  
  
---|---  
  
46

|

La disparità di trattamento, risultante dal fatto che il requisito di
residenza è richiesto agli studenti figli di lavoratori frontalieri, è quindi
costitutiva di una discriminazione indiretta, vietata in linea di principio
sempreché non risulti obiettivamente giustificata. Per essere giustificata,
essa dev’essere idonea a garantire il conseguimento di un’obiettivo legittimo
e non andare al di là di quanto necessario per il conseguimento dell’obiettivo
medesimo (v., in tal senso, sentenze del 13 aprile 2010, Bressol e a.,
C-73/08, Racc. pag. I-2735, punti 47 e 48, e Commissione/Paesi Bassi, cit.
supra, punto 55).  
  
---|---  
  
Sull’esistenza di un obiettivo legittimo

47

|

Al fine di giustificare il trattamento differenziato dei lavoratori
frontalieri con riguardo alla concessione del sussidio economico dello Stato
per studi superiori, il governo lussemburghese deduce due argomenti, l’uno di
ordine sociale, l’altro di ordine finanziario, sostenendo che essi sono
indissolubilmente connessi.  
  
---|---  
  
48

|

L’obiettivo qualificato come «sociale» da detto governo consiste
nell’incremento, in termini significativi, della quota di residenti titolari
di un diploma di insegnamento superiore in Lussemburgo. La percentuale
accertata di tale quota, vale a dire il 28%, risulterebbe nettamente inferiore
alla percentuale dei titolari di diplomi di tal genere residenti in Stati
paragonabili al Granducato di Lussemburgo, e il governo medesimo ritiene che
sia necessario raggiungere la percentuale del 66% di titolari di diplomi di
insegnamento superiore nell’ambito della popolazione residente, al fine di far
fronte all’esigenza, sempre più pressante, di assicurare la transizione
dell’economia lussemburghese verso un’economia di scienza.  
  
---|---  
  
49

|

Il governo lussemburghese deduce che il beneficio del sussidio economico dello
Stato per studi superiori è riservato ai soli residenti in Lussemburgo,
essendo questi i soli che, a suo parere, presentano un legame con la società
lussemburghese idoneo a lasciar presumere che, dopo aver beneficiato della
possibilità offerta dal sistema di aiuto de quo per il finanziamento dei loro
studi, eventualmente svolti all’estero, faranno ritorno in Lussemburgo al fine
di porre le conoscenze così acquisite al servizio dello sviluppo dell’economia
dello Stato membro medesimo.  
  
---|---  
  
50

|

A parere di detto governo, a causa di vincoli di bilancio, non risulterebbe
possibile mostrarsi più generosi nei confronti degli studenti non residenti
senza compromettere il finanziamento dell’intero sistema di aiuto. L’obiettivo
di ordine finanziario consisterebbe nell’evitare un onere irragionevole per il
bilancio dello Stato che deriverebbe dall’estensione del beneficio del
sussidio economico agli studenti non residenti, figli di lavoratori
frontalieri.  
  
---|---  
  
51

|

Quanto alla giustificazione fondata sugli oneri supplementari che
deriverebbero dalla disapplicazione del requisito di residenza, occorre
ricordare che, sebbene considerazioni di bilancio possano costituire il
fondamento delle scelte di politica sociale di uno Stato membro e possano
influenzare la natura ovvero la portata dei provvedimenti di tutela sociale
che esso intende adottare, esse non costituiscono tuttavia di per sé un
obiettivo perseguito da tale politica e non possono, pertanto, giustificare
una discriminazione a sfavore dei lavoratori migranti (v. sentenza
Commissione/Paesi Bassi, cit. supra, punto 57 e la giurisprudenza ivi
richiamata).  
  
---|---  
  
52

|

Ammettere che considerazioni di bilancio possano giustificare una differenza
di trattamento tra lavoratori migranti e lavoratori nazionali implicherebbe
che l’applicazione e la portata di una regola così fondamentale del diritto
dell’Unione quale il principio di non discriminazione in base alla nazionalità
possano variare, nel tempo e nello spazio, a seconda della situazione delle
finanze pubbliche degli Stati membri (v. sentenza Commissione/Paesi Bassi,
cit. supra, punto 58 e giurisprudenza citata).  
  
---|---  
  
53

|

Per quanto attiene all’obiettivo sociale, si deve rilevare che la promozione
dello svolgimento di studi superiori costituisce un obiettivo di interesse
generale, riconosciuto a livello dell’Unione, come rilevano segnatamente i
governi lussemburghese e austriaco.  
  
---|---  
  
54

|

In tal senso, nella comunicazione della Commissione del 3 marzo 2010,
intitolata «Europa 2020: Una strategia per una crescita intelligente, duratura
e inclusiva» [COM(2010) 2020 def.], l’incremento della percentuale della
popolazione compresa tra 30 e 34 anni che abbia seguito un corso universitario
dal 31% ad almeno il 40% nel 2020 è indicato quale uno degli obiettivi
principali convenuti a livello dell’Unione. Tale documento incoraggia ogni
Stato membro a perseguire a livello nazionale, mediante misure concrete, tali
obiettivi principali.  
  
---|---  
  
55

|

Il Consiglio dell’Unione europea aveva peraltro già fatto proprio tale
obiettivo volto all’incremento del numero delle persone titolari di un diploma
di insegnamento superiore nell’ambito delle proprie conclusioni del 12 maggio
2009, su un quadro strategico per la cooperazione europea nel settore
dell’istruzione e della formazione («Educazione e formazione 2020») (GU C 119,
pag. 2). Nelle conclusioni del Consiglio, dell’11 maggio 2010, sulla
dimensione sociale dell’istruzione e della formazione (GU C 135, pag. 2), gli
Stati membri sono stati invitati, per quanto attiene all’istruzione superiore,
ad elaborare politiche volte a migliorare la percentuale di riuscita in tale
settore dell’istruzione.  
  
---|---  
  
56

|

Ne consegue che un’azione intrapresa da uno Stato membro al fine di garantire
un livello elevato di formazione nell’ambito della propria popolazione
residente e di promuovere lo sviluppo della propria economia persegue un
obiettivo legittimo, idoneo a giustificare una discriminazione indiretta
basata sulla nazionalità.  
  
---|---  
  
Sull’idoneità del requisito della residenza

57

|

Il governo lussemburghese deduce che il sistema di aiuti riservati alle
persone residenti in Lussemburgo è idoneo a garantire la realizzazione del
legittimo obiettivo sociale volto all’incremento del numero di titolari di
diplomi di insegnamento superiore nell’ambito della popolazione residente
dello Stato membro medesimo.  
  
---|---  
  
58

|

Detto governo fa valere, a tal riguardo, che è probabile che, dopo aver
effettuato studi superiori all’estero, gli studenti di cui trattasi faranno
ritorno nello Stato di residenza per ivi stabilirsi e svolgere attività
lavorativa. Il governo medesimo ritiene che studenti residenti all’estero,
ancorché, peraltro, figli di lavoratori frontalieri che svolgono attività in
Lussemburgo, non presentino alcun motivo particolare per porsi personalmente a
disposizione del mercato del lavoro lussemburghese al termine degli studi,
tantomeno per integrarsi nella società lussemburghese. Esso ritiene che sia
giustificato restringere la concessione dell’aiuto oggetto del procedimento
principale agli studenti residenti in Lussemburgo al momento in cui intendano
intraprendere gli studi superiori, considerato che questi sarebbero già
integrati nella società lussemburghese e, al termine dei loro studi, si
porrebbero più frequentemente a disposizione del mercato del lavoro di detto
Stato membro.  
  
---|---  
  
59

|

Il governo lussemburghese aggiunge che esiste, peraltro, un forte «tasso di
rotazione» delle persone che esercitano attività lavorativa in qualità di
lavoratori frontalieri, considerato che queste ultime lavorano con tale status
solamente per un periodo limitato, il che impedirebbe di individuare nel
lavoratore frontaliero un fattore di integrazione nella società dello Stato di
svolgimento dell’attività lavorativa analogo alla residenza nello Stato
medesimo e sufficientemente rilevante per influire sulla scelta della
residenza dei figli del lavoratore frontaliero, una volta terminati gli studi.  
  
---|---  
  
60

|

I ricorrenti nel procedimento principale contestano l’idoneità del requisito
della residenza. Un siffatto requisito non garantirebbe la realizzazione
dell’obiettivo volto ad incrementare il numero di titolari di diplomi
dell’insegnamento superiore nell’ambito della popolazione residente, al fine
di coprire le esigenze del mercato del lavoro lussemburghese. La concessione
dell’aiuto oggetto del procedimento principale ai soli studenti residenti in
Lussemburgo alla data della domanda di concessione dell’aiuto economico non
implicherebbe che questi si pongano poi a disposizione del mercato del lavoro
lussemburghese, in modo duraturo e definitivo, al termine dei loro studi
superiori. Peraltro, considerato che l’Università del Lussemburgo non è un
istituto di studi generale, numerosi sarebbero gli studenti residenti che
seguirebbero i propri studi al di fuori del territorio lussemburghese
integrandosi nello Stato del luogo degli studi piuttosto che in Lussemburgo,
beneficiando in tal modo di prospettive professionali che si estendono ben al
di là di tale territorio.  
  
---|---  
  
61

|

I ricorrenti medesimi deducono che, contrariamente a quanto sostenuto dal
governo lussemburghese, gli studenti non residenti, figli di lavoratori
frontalieri, presentano motivi particolari per mettersi a disposizione del
mercato del lavoro lussemburghese al termine dei loro studi. In tal senso, da
un lato, la circostanza che uno dei genitori dello studente lavori a
Lussemburgo implicherebbe una certa prossimità geografica del nucleo familiare
di appartenenza dello studente rispetto al territorio lussemburghese.
Dall’altro, in considerazione della crisi economica che grava pesantemente
sugli Stati membri limitrofi del Granducato di Lussemburgo, i figli dei
lavoratori frontalieri tenderebbero, al termine dei loro studi, a ricercare
una situazione lavorativa stabile, al pari di quella dei genitori, che da
molti anni lavorano in detto Stato membro.  
  
---|---  
  
62

|

A parere della Commissione, i lavoratori frontalieri presentano non solo un
legame con la società lussemburghese, ma sono in essa integrati per effetto
dell’attività lavorativa svolta in Lussemburgo. Considerata l’esistenza di
tale legame, il requisito della residenza non sarebbe né necessario né idoneo
per garantire che i figli di detti lavoratori, i cui studi superiori siano
finanziati mediante il sussidio economico oggetto del procedimento principale,
mantengano un nesso stretto con lo Stato membro di concessione di tale aiuto.  
  
---|---  
  
63

|

A tal riguardo si deve rammentare che la Corte ha già avuto modo di affermare
che i lavoratori migranti e frontalieri, avendo avuto accesso al mercato del
lavoro di uno Stato membro, hanno determinato, in linea di massima, un nesso
di integrazione sufficiente nella società di detto Stato, idoneo a consentire
loro di avvalersi in tale Stato del principio della parità di trattamento in
relazione, rispettivamente, ai lavoratori nazionali e ai lavoratori residenti.
Il nesso di integrazione risulta, in particolare, dal fatto che i lavoratori
migranti e frontalieri, con i contributi fiscali che versano nello Stato
membro ospitante per l’attività retribuita che esercitano, contribuiscono
anche al finanziamento delle politiche sociali di detto Stato (v., in tal
senso, sentenza del 13 dicembre 2012, C-379/11, Caves Krier Frères Sàrl, punto
53).  
  
---|---  
  
64

|

Tuttavia, si deve rilevare, per quanto attiene, segnatamente, ai lavoratori
frontalieri, che la Corte ha riconosciuto taluni motivi di giustificazione con
riguardo a normative che operano una distinzione tra residenti e non residenti
che svolgano attività lavorativa nello Stato di cui trattasi, in
considerazione del loro livello di integrazione nella società di detto Stato o
del nesso di collegamento con il medesimo (v., in tal senso, le menzionate
sentenze Hartmann, punti 35 e 36; Geven, punto 26, e Hendrix, punti 54 e 55).  
  
---|---  
  
65

|

A tal riguardo si deve rilevare che il lavoratore frontaliero non è sempre
integrato nello Stato di occupazione nella stessa misura del lavoratore
residente nello Stato medesimo.  
  
---|---  
  
66

|

Nei procedimenti principali in esame, come rilevato dall’avvocato generale al
paragrafo 59 delle sue conclusioni, occorre esaminare la questione se il
requisito di residenza richiesto dalla legge del 22 giugno 2000, modificata,
ai figli dei lavoratori frontalieri per poter beneficiare del sussidio
economico dello Stato per gli studi superiori sia idoneo a far sorgere una
ragionevole probabilità di ritorno dello studente in Lussemburgo una volta
compiuti gli studi, ove tale ritorno viene considerato dal governo
lussemburghese necessario ai fini della realizzazione del legittimo obiettivo
perseguito.  
  
---|---  
  
67

|

A tal riguardo si deve riconoscere che è lecito presumere che la probabilità
di uno stabilimento nel Lussemburgo e di un’integrazione nel mercato del
lavoro lussemburghese una volta terminati gli studi superiori, ancorché tali
studi siano stati effettuati all’estero, sia maggiore nel caso degli studenti
residenti in Lussemburgo al momento dell’avvio degli studi superiori rispetto
agli studenti non residenti.  
  
---|---  
  
68

|

Conseguentemente, si deve rilevare che il requisito di residenza previsto
dalla legge del 22 giugno 2000, modificata, è idoneo a realizzare l’obiettivo
volto a promuovere il compimento di studi superiori e ad incrementare, in
misura significativa, la percentuale di titolari di un diploma di insegnamento
superiore residenti in Lussemburgo.  
  
---|---  
  
69

|

Occorre tuttavia verificare se tal requisito non vada al di là di quanto
necessario ai fini del conseguimento di detto obiettivo.  
  
---|---  
  
Sulla necessarietà del requisito di residenza

70

|

A parere del governo lussemburghese, l’applicazione del requisito di residenza
non va al di là di quanto necessario per il raggiungimento dell’obiettivo
perseguito. Tale requisito sarebbe giustificato da motivi di bilancio e
sarebbe direttamente connesso all’obiettivo economico invocato. In
considerazione di vincoli di bilancio, non sarebbe possibile mostrarsi più
generosi nei confronti degli studenti non residenti senza compromettere il
finanziamento dell’intero sistema. Peraltro, l’applicazione di un differente
criterio di concessione dell’aiuto, vale a dire, segnatamente, quello relativo
allo svolgimento di attività lavorativa in Lussemburgo da parte di uno dei
genitori dello studente non residente, sarebbe direttamente contrario al
combinato dei due obiettivi del sistema di aiuti oggetto del procedimento
principale.  
  
---|---  
  
71

|

A tal riguardo occorre esaminare la questione se unicamente il requisito di
previa residenza possa garantire allo Stato lussemburghese la ragionevole
probabilità che i beneficiari dell’aiuto facciano ritorno a Lussemburgo per
ivi stabilirsi e mettersi a disposizione del mercato del lavoro dello Stato
membro medesimo, al fine di contribuire al suo sviluppo economico, ovvero se
non esistano altri criteri che consentano parimenti di assicurare tale
probabilità, senza escludere tutti i figli non residenti di lavoratori
frontalieri.  
  
---|---  
  
72

|

La Corte ha già avuto modo di riconoscere che un requisito di residenza può
risultare sproporzionato laddove presenti un carattere troppo esclusivo,
privilegiando indebitamente un elemento non necessariamente rappresentativo
del grado reale ed effettivo di collegamento, con esclusione di ogni altro
elemento rappresentativo (v. sentenze del 23 ottobre 2007, Morgan e Bucher,
C-11/06 e C-12/06, Racc. pag. I-9161, punto 46 e la giurisprudenza citata,
nonché del 21 luglio 2011, Stewart, C-503/09, Racc. pag. I-6497, punto 95 e la
giurisprudenza ivi richiamata).  
  
---|---  
  
73

|

Ai punti 86 e 87 della menzionata sentenza Commissione/Paesi Bassi, la Corte
ha rilevato, in tal senso, che lo Stato membro interessato non aveva spiegato
in termini sufficienti i motivi per i quali l’obiettivo perseguito non avrebbe
potuto essere raggiunto, in modo meno restrittivo, vuoi applicando una regola
più flessibile rispetto a quella «dei 3 anni su 6», vuoi tenendo conto di
altri elementi, espressivi di un analogo grado di collegamento, quale
l’occupazione. La Corte ha quindi affermato che, imponendo specifici periodi
di residenza sul territorio dello Stato membro interessato, detta regola
privilegiava un elemento che non costituiva necessariamente l’unico
rappresentativo del grado reale di collegamento tra l’interessato e lo Stato
membro de quo, presentando un carattere troppo esclusivo. La regola «dei 3
anni su 6» andava conseguentemente al di là di quanto necessario per il
raggiungimento dell’obiettivo perseguito.  
  
---|---  
  
74

|

Il regime lussemburghese di sussidio economico dello Stato per il compimento
di studi superiori esclude tutti i non residenti dal beneficio dell’aiuto
medesimo e tale esclusione riguarda unicamente gli studenti non residenti.  
  
---|---  
  
75

|

Conseguentemente, il figlio del lavoratore migrante che risieda con i propri
genitori in uno Stato membro frontaliero del Granducato di Lussemburgo e che
intenda studiare in Lussemburgo resta escluso dal beneficio del sussidio
economico dello Stato per studi superiori. Peraltro, anche qualora i genitori
risiedano in Lussemburgo, gli studenti non residenti alla data di richiesta
dell’aiuto restano esclusi dal beneficio dell’aiuto stesso, nonostante i
genitori continuino a provvedere al loro mantenimento. Inoltre, il regime di
aiuto economico oggetto del procedimento principale produce l’effetto di
escludere dal beneficio dell’aiuto medesimo i figli dei lavoratori non
residenti che svolgano attività lavorativa in Lussemburgo da un significativo
periodo di tempo.  
  
---|---  
  
76

|

A tal riguardo si deve rilevare che il regime di aiuto economico oggetto del
procedimento principale presenta un carattere eccessivamente esclusivo.
Infatti, imponendo il requisito di previa residenza dello studente sul
territorio dello Stato membro interessato, la legge privilegia un elemento che
non è necessariamente l’unico rappresentativo del grado reale di collegamento
tra l’interessato e lo Stato membro stesso (v., in tal senso, citata sentenza
Commissione/Paesi Bassi, punto 86).  
  
---|---  
  
77

|

In particolare, considerato che l’aiuto economico dello Stato per studi
superiori è destinato a favorire il compimento di studi superiori tanto a
Lussemburgo quanto in qualsivoglia altro paese, la sussistenza di una
ragionevole probabilità di vedere i beneficiari dell’aiuto far ritorno a
Lussemburgo per ivi stabilirsi e mettersi a disposizione del mercato del
lavoro dello Stato membro medesimo, al fine di contribuire al suo sviluppo
economico, può essere verificata sulla base di elementi diversi dal requisito
della previa residenza dello studente interessato.  
  
---|---  
  
78

|

Infatti, sembra possibile che un sufficiente collegamento dello studente con
il Granducato di Lussemburgo che consenta di presumere tale probabilità derivi
parimenti dal fatto che detto studente risieda da solo ovvero con i propri
genitori in uno Stato membro frontaliero del Granducato di Lussemburgo e che,
da un periodo di tempo significativo, i suoi genitori svolgano attività
lavorativa in Lussemburgo e vivano in prossimità di quest’ultimo Stato membro.  
  
---|---  
  
79

|

Riguardo alle possibilità offerte al legislatore lussemburghese, si può
menzionare che, come fatto valere dalla Commissione all’udienza – considerato
che l’aiuto concesso è costituito, ad esempio, da un prestito –, un sistema di
finanziamento che subordini la concessione di tale prestito, ovvero del suo
saldo o del suo mancato rimborso, alla condizione che lo studente che ne
benefici faccia ritorno in Lussemburgo dopo aver compiuto i propri studi
all’estero, per ivi lavorare e risiedere, potrebbe consentire il
raggiungimento dell’obiettivo perseguito senza ledere i figli dei lavoratori
frontalieri. Per quanto attiene, peraltro, al rischio di un cumulo con la
concessione di un aiuto economico equivalente eventualmente concesso nello
Stato membro in cui lo studente risieda, da solo o con i propri genitori, esso
potrebbe essere evitato tenendo conto di tale beneficio ai fini della
concessione del sussidio versato dallo Stato del Granducato di Lussemburgo.  
  
---|---  
  
80

|

Soprattutto al fine di evitare il rischio di veder sorgere un «turismo delle
borse di studio», invocato da tutti i governi che hanno presentato
osservazioni dinanzi alla Corte, e di garantire che il lavoratore frontaliero
contribuente in Lussemburgo e ivi affiliato al sistema previdenziale presenti
un collegamento sufficiente con la società lussemburghese, si potrebbe
prevedere di subordinare la concessione del sussidio economico alla condizione
che il lavoratore frontaliero, genitore dello studente non residente in
Lussemburgo, abbia svolto attività lavorativa in tale Stato membro per un
determinato periodo minimo. In un altro contesto, l’articolo 24, paragrafo 2,
della direttiva 2004/38 prevede che, in deroga all’articolo 24, paragrafo 1,
della stessa direttiva, secondo cui ogni cittadino dell’Unione che soggiorni
sul territorio di uno Stato membro beneficia, in virtù di tale direttiva,
della parità di trattamento con i cittadini dello Stato membro medesimo,
quest’ultimo non è tenuto a concedere un aiuto di mantenimento agli studi
prima dell’acquisizione del diritto di soggiorno permanente la quale,
conformemente all’articolo 16, paragrafo 1, della direttiva stessa, è
subordinata al requisito di residenza quinquennale sul territorio dello Stato
membro interessato.  
  
---|---  
  
81

|

Si deve rilevare che, nelle controversie principali, tale rischio va escluso
considerato che è pacifico che la sig.na Giersch, il sig. Stemper, il sig.
Taminiaux e la sig.na Hodin hanno ciascuno un padre o una madre che lavora in
Lussemburgo, rispettivamente, da 23 anni, 32 anni, 28 anni e 23 anni.  
  
---|---  
  
82

|

Conseguentemente, una normativa come quella oggetto del procedimento
principale, che subordini la concessione di un aiuto economico agli studi
superiori al requisito di residenza dello studente ed operi una differenza di
trattamento tra i residenti e i non residenti di tale Stato membro, figli di
lavoratori frontalieri che svolgono un’attività nello Stato membro medesimo,
va al di là di quanto necessario per il raggiungimento del legittimo obiettivo
volto ad incrementare il numero di titolari di diplomi di insegnamento
superiore nell’ambito della popolazione residente, al fine di promuovere lo
sviluppo dell’economia nazionale.  
  
---|---  
  
83

|

Da tutte le suesposte considerazioni emerge che occorre rispondere alla
questione sottoposta come segue:

|

—

|

L’articolo 7, paragrafo 2, del regolamento n. 1612/68 dev’essere interpretato
nel senso che osta, in linea di principio, ad una normativa di uno Stato
membro, come quella oggetto del procedimento principale, che subordini la
concessione di un sussidio economico per il compimento di studi superiori a un
requisito di residenza dello studente nello Stato membro medesimo ed operi una
disparità di trattamento, costitutiva di una discriminazione indiretta, tra le
persone residenti nello Stato membro di cui trattasi e quelle che, senza
risiedere in detto Stato membro, siano figli di lavoratori frontalieri
svolgenti un’attività nello Stato membro stesso.  
  
---|---  
  
—

|

Se è pur vero che l’obiettivo volto ad incrementare la percentuale dei
residenti titolari di un diploma di istruzione superiore al fine di promuovere
lo sviluppo dell’economia del medesimo Stato membro costituisce un legittimo
obiettivo idoneo a giustificare tale disparità di trattamento e che un
requisito di residenza, quale quello previsto dalla normativa nazionale
oggetto del procedimento principale, è idoneo a garantire la realizzazione di
tale obiettivo, un siffatto requisito eccede, tuttavia, quanto necessario ai
fini del raggiungimento dell’obiettivo perseguito, considerato che impedisce
di tener conto di altri elementi potenzialmente rappresentativi del reale
grado di collegamento del richiedente il sussidio economico con la società o
con il mercato del lavoro dello Stato membro interessato, quali il fatto che
uno dei genitori, che continui a provvedere al mantenimento dello studente,
sia un lavoratore frontaliero, sia stabilmente occupato in tale Stato membro
ed abbia ivi già lavorato per un significativo periodo di tempo.  
  
---|---  
  
Sulle spese

84

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|

L’articolo 7, paragrafo 2, del regolamento (CEE) n. 1612/68 del Consiglio, del
15 ottobre 1968, relativo alla libera circolazione dei lavoratori all’interno
della Comunità, come modificato dalla direttiva 2004/38/CE del Parlamento
europeo e del Consiglio, del 29 aprile 2004, dev’essere interpretato nel senso
che osta, in linea di principio, ad una normativa di uno Stato membro, come
quella oggetto del procedimento principale, che subordini la concessione di un
sussidio economico per il compimento di studi superiori a un requisito di
residenza dello studente nello Stato membro medesimo ed operi una disparità di
trattamento, costitutiva di una discriminazione indiretta, tra le persone
residenti nello Stato membro di cui trattasi e quelle che, senza risiedere in
detto Stato membro, siano figli di lavoratori frontalieri svolgenti
un’attività nello Stato membro stesso.  
  
---|---  
|

Se è pur vero che l’obiettivo volto ad incrementare la percentuale dei
residenti titolari di un diploma di istruzione superiore al fine di promuovere
lo sviluppo dell’economia del medesimo Stato membro costituisce un legittimo
obiettivo idoneo a giustificare tale disparità di trattamento e che un
requisito di residenza, quale quello previsto dalla normativa nazionale
oggetto del procedimento principale, è idoneo a garantire la realizzazione di
tale obiettivo, un siffatto requisito eccede, tuttavia, quanto necessario ai
fini del raggiungimento dell’obiettivo perseguito, considerato che impedisce
di tener conto di altri elementi potenzialmente rappresentativi del reale
grado di collegamento del richiedente il sussidio economico con la società o
con il mercato del lavoro dello Stato membro interessato, quali il fatto che
uno dei genitori, che continui a provvedere al mantenimento dello studente,
sia un lavoratore frontaliero, sia stabilmente occupato in tale Stato membro
ed abbia ivi già lavorato per un significativo periodo di tempo.  
  
---|---  
|

Firme  
  
---|---  
  
* * *

( *1 ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

