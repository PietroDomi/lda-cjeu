  
  
SENTENZA DELLA CORTE (Grande Sezione)

12 giugno 2012 ( *1 )

«Previdenza sociale dei lavoratori migranti — Regolamento (CEE) n. 1408/71 —
Articoli 14, punto 1, lettera a), e 14 bis, punto 1, lettera a) — Articoli 45
TFUE e 48 TFUE — Lavoro temporaneo in uno Stato membro diverso da quello sul
cui territorio viene di norma svolta l’attività — Prestazioni familiari —
Normativa da applicare — Possibilità di concedere prestazioni per figli a
carico da parte dello Stato membro in cui viene effettuato il lavoro
temporaneo, ma che non è lo Stato competente — Applicazione di una norma
anticumulo di diritto nazionale che esclude tale prestazione in caso di
percepimento di una prestazione equiparabile in un altro Stato»

Nelle cause riunite C-611/10 e C-612/10,

aventi ad oggetto domande di pronuncia pregiudiziale proposte alla Corte, ai
sensi dell’articolo 267 TFUE, dal Bundesfinanzhof (Germania) con decisioni del
21 ottobre 2010, pervenute in cancelleria il 23 dicembre 2010, nei
procedimenti

Waldemar Hudzinski

contro

Agentur für Arbeit Wesel – Familienkasse (C-611/10),

e

Jaroslaw Wawrzyniak

contro

Agentur für Arbeit Mönchengladbach – Familienkasse (C-612/10),

LA CORTE (Grande Sezione),

composta dal sig. V. Skouris, presidente, dai sigg. A. Tizzano, J.N. Cunha
Rodrigues, K. Lenaerts, J.-C. Bonichot, J. Malenovský, M. Safjan e dalla
sig.ra A. Prechal (relatore), presidenti di sezione, dai sigg. G. Arestis, A.
Borg Barthet, M. Ilešič, J.-J. Kasel e D. Šváby, giudici,

avvocato generale: sig. J. Mazák,

cancelliere: sig. K. Malacek, amministratore,

vista la fase scritta del procedimento e in seguito all’udienza del 6 dicembre
2011,

considerate le osservazioni presentate:

—

|

per i sigg. Hudzinski e Wawrzyniak, da N. Lamprecht, Rechtsanwalt;  
  
---|---  
  
—

|

per il governo tedesco, da. T. Henze e da K. Petersen, in qualità di agenti;  
  
---|---  
  
—

|

per il governo ungherese, da M. Fehér nonché da K. Szíjjártó e K. Veres, in
qualità di agenti;  
  
---|---  
  
—

|

per la Commissione europea, da V. Kreuschitz e S. Grünheid, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 16
febbraio 2012,

ha pronunciato la seguente

Sentenza

1

|

Le domande di pronuncia pregiudiziale vertono sull’interpretazione degli
articoli 14, punto 1, lettera a) e 14 bis, punto 1, lettera a), del
regolamento (CEE) n. 1408/71 del Consiglio, del 14 giugno 1971, relativo
all’applicazione dei regimi di sicurezza sociale ai lavoratori subordinati, ai
lavoratori autonomi e ai loro familiari che si spostano all’interno della
Comunità, nella versione modificata e aggiornata dal regolamento (CE) n.
118/97 del Consiglio, del 2 dicembre 1996 (GU 1997, L 28, pag. 1), come
modificato dal regolamento (CE) n. 647/2005 del Parlamento europeo e del
Consiglio, del 13 aprile 2005 (GU L 117, pag. 1; in prosieguo: il «regolamento
n. 1408/71»), nonché delle norme del Trattato FUE in materia di libera
circolazione dei lavoratori e del divieto di discriminazione.  
  
---|---  
  
2

|

Tali domande sono state presentate nell’ambito di controversie che vedono
contrapposti il sig. Hudzinski e l’Agentur für Arbeit Wesel – Familienkasse
(Agenzia del Lavoro di Wesel – Cassa per gli assegni familiari), una prima, e
il signor Wawrzyniak e l’Agentur für Arbeit Mönchengladbach – Familienkasse
(Agenzia del Lavoro di Mönchengladbach – Cassa per gli assegni familiari), una
seconda, in merito al diniego di concedere prestazioni per figli a carico in
Germania.  
  
---|---  
  
Contesto normativo

Il diritto dell’Unione

3

|

I considerando primo e quinto del regolamento n. 1408/71 così recitano:

«considerando che le norme di coordinamento delle legislazioni nazionali sulla
sicurezza sociale si inseriscono nel quadro della libera circolazione delle
persone e devono contribuire al miglioramento del loro tenore di vita e
condizioni di lavoro;

(...)

considerando che è opportuno, nel quadro di questo coordinamento, garantire
all’interno della Comunità ai lavoratori cittadini degli Stati membri, nonché
ai rispettivi aventi diritto e ai loro superstiti, la parità di trattamento di
fronte alle diverse legislazioni nazionali».  
  
---|---  
  
4

|

I considerando da ottavo a decimo di tale regolamento enunciano:

«considerando che è opportuno assoggettare i lavoratori subordinati e autonomi
che si spostano all’interno della Comunità al regime di sicurezza sociale di
un unico Stato membro, in modo che vengano evitati i cumuli di legislazioni
nazionali applicabili e le complicazioni che possono derivarne;

considerando che occorre limitare per quanto possibile il numero e l’entità
dei casi in cui, in deroga alla norma generale, un lavoratore è soggetto
simultaneamente alla legislazione di due Stati membri;

considerando che per garantire nel modo migliore la parità di trattamento di
tutti i lavoratori occupati sul territorio di uno Stato membro è opportuno
determinare come legislazione applicabile, in via generale, la legislazione
dello Stato membro sul territorio del quale l’interessato esercita la sua
attività subordinata o autonoma».  
  
---|---  
  
5

|

L’articolo 13 del regolamento n. 1408/71, intitolato «Norme generali», prevede
quanto segue:

«1. Le persone per cui è applicabile il presente regolamento sono soggette
alla legislazione di un solo Stato membro, fatti salvi gli articoli 14 quater
e 14 septies. Tale legislazione è determinata in base alle disposizioni del
presente titolo.

2\. Con riserva degli articoli da 14 a 17:

|

a)

|

la persona che esercita un’attività subordinata nel territorio di uno Stato
membro è soggetta alla legislazione di tale Stato membro anche se risiede nel
territorio di un altro Stato membro o se l’impresa o il datore di lavoro da
cui dipende ha la propria sede o il proprio domicilio nel territorio di un
altro Stato membro;  
  
---|---  
  
(...)».  
  
6

|

L’articolo 14 del regolamento in parola, intitolato «Norme particolari
applicabili alle persone, diverse dai marittimi, che esercitano un’attività
subordinata», così dispone:

«La norma enunciata all’articolo 13, paragrafo 2, lettera a) è applicata
tenuto conto delle seguenti eccezioni e particolarità:

|

1)

|  |

a)

|

La persona che esercita un’attività subordinata nel territorio di uno Stato
membro presso un’impresa dalla quale dipende normalmente ed è distaccata da
questa impresa nel territorio di un altro Stato membro per svolgervi un lavoro
per conto della medesima, rimane soggetta alla legislazione del primo Stato
membro, a condizione che la durata prevedibile di tale lavoro non superi i
dodici mesi e che essa non sia inviata in sostituzione di un’altra persona
giunta al termine del suo periodo di distacco;  
  
---|---  
  
(...)».  
  
7

|

Ai sensi dell’articolo 14 bis del regolamento n. 1408/71, intitolato «Norme
particolari applicabili alle persone, diverse dai marittimi, che esercitano
un’attività autonoma»:

«La norma enunciata all’articolo 13, paragrafo 2, lettera b), è applicata
tenuto conto delle seguenti eccezioni e particolarità:

|

1)

|  |

a)

|

la persona che di norma esercita un’attività autonoma nel territorio di uno
Stato membro e svolge un lavoro nel territorio di un altro Stato membro rimane
soggetta alla legislazione del primo Stato membro, purché la durata
prevedibile di tale lavoro non sia superiore a dodici mesi;  
  
---|---  
  
(...)».  
  
8

|

Nell’ambito del titolo III, capitolo 7, del regolamento n. 1408/71, l’articolo
73 di quest’ultimo, intitolato «Lavoratori subordinati o autonomi i cui
familiari risiedono in uno Stato membro diverso dallo Stato competente»,
sancisce quanto segue:

«Il lavoratore subordinato o autonomo soggetto alla legislazione di uno Stato
membro ha diritto, per i familiari residenti nel territorio di un altro Stato
membro, alle prestazioni familiari previste dalla legislazione del primo
Stato, come se risiedessero nel territorio di questo, fatte salve le
disposizioni dell’allegato VI».  
  
---|---  
  
9

|

Parimenti contenuto nel summenzionato capitolo 7, l’articolo 76 del
regolamento n. 1408/71, intitolato «Regole di priorità in caso di cumulo dei
diritti a prestazioni familiari a norma della legislazione dello Stato
competente e della legislazione dello Stato membro di residenza dei
familiari», prevede quanto segue:

«1. Quando, nel corso dello stesso periodo, per lo stesso familiare ed a
motivo dell’esercizio di un’attività professionale, determinate prestazioni
familiari sono previste dalla legislazione dello Stato membro nel cui
territorio i familiari risiedono, il diritto alle prestazioni familiari dovute
a norma della legislazione di un altro Stato membro, all’occorrenza in
applicazione dell’articolo 73 o 74, è sospeso a concorrenza dell’importo
previsto dalla legislazione del primo Stato membro.

2\. Se non viene inoltrata una richiesta di prestazioni nello Stato membro nel
cui territorio i familiari risiedono, l’istituzione competente dell’altro
Stato membro può applicare le disposizioni del paragrafo 1 come se fossero
erogate prestazioni nel primo Stato membro».  
  
---|---  
  
10

|

L’articolo 10 del regolamento (CEE) n. 574/72 del Consiglio, del 21 marzo
1972, che stabilisce le modalità di applicazione del regolamento n. 1408/71,
nella sua versione modificata e aggiornata dal regolamento n. 118/97, quale
modificato dal regolamento n. 647/2005 (in prosieguo: il «regolamento n.
574/72»), intitolato «Norme applicabili ai lavoratori subordinati o autonomi
in caso di cumulo dei diritti a prestazioni o assegni familiari», recita:

|

a)

|

Il diritto alle prestazioni o assegni familiari dovuti ai sensi della
legislazione di uno Stato membro, per la quale l’acquisizione del diritto a
dette prestazioni od assegni non è subordinata a condizioni di assicurazione o
di occupazione od attività subordinata o autonoma, è sospeso quando, durante
lo stesso periodo e per il medesimo familiare, sono dovute prestazioni ai
sensi della sola legislazione nazionale di un altro Stato membro oppure in
applicazione degli articoli 73, 74, 77 e 78 del regolamento, ed a concorrenza
dell’importo di dette prestazioni.  
  
---|---  
  
b)

|

Se, tuttavia, un’attività professionale è esercitata nel territorio del primo
Stato membro:

|

i)

|

nel caso delle prestazioni dovute ai sensi della sola legislazione nazionale
di un altro Stato membro oppure ai sensi degli articoli 73 o 74 del
regolamento, dalla persona che ha diritto alle prestazioni familiari o dalla
persona a cui sono versate, è sospeso il diritto alle prestazioni o assegni
familiari dovuti ai sensi della sola legislazione nazionale di detto altro
Stato membro oppure ai sensi di detti articoli fino a concorrenza dell’importo
degli assegni familiari previsti dalla legislazione dello Stato membro sul cui
territorio risiede il membro della famiglia. Le prestazioni versate dallo
Stato membro sul cui territorio risiede il membro della famiglia sono a carico
di questo stesso Stato membro;  
  
---|---  
  
(...)».  
  
Il diritto tedesco

11

|

L’articolo 62 della legge relativa all’imposta sui redditi
(Einkommensteuergesetz; in prosieguo: l’«EStG»), intitolato «Aventi diritto»,
al suo paragrafo 1 dispone quanto segue:

«Le prestazioni per figli a carico, versate a favore dei figli ai sensi
dell’articolo 63 della presente legge, spettano a chiunque:

|

1)

|

abbia un domicilio o la propria dimora abituale nel territorio nazionale; o  
  
---|---  
  
2)

|

non avendo né il proprio domicilio, né la propria dimora abituale nel
territorio nazionale, sia

|

a)

|

integralmente assoggettato all’imposta sui redditi ai sensi dell’articolo 1,
paragrafo 2; o  
  
---|---  
  
b)

|

sia considerato integralmente assoggettato all’imposta sui redditi ai sensi
dell’articolo 1, paragrafo 3».  
  
---|---  
  
12

|

In forza dell’articolo 65 dell’EStG, intitolato «Altre prestazioni per figli a
carico»:

«1. Le prestazioni per figli a carico non sono versate per il figlio che
benefici di una delle seguenti prestazioni o che ne beneficerebbe qualora
fosse presentata una richiesta in tal senso:

|

1)

|

assegni per figli a carico previsti dalla normativa in materia di incidenti o
aiuti finanziari concessi dal regime pensionistico;  
  
---|---  
  
2)

|

prestazioni per figli a carico concesse all’estero ed equiparabili alle
prestazioni per figli a carico o ad una delle prestazioni menzionate al punto
1;  
  
---|---  
  
(...)

2\. Se, nei casi di cui al paragrafo 1, prima frase, punto 1, l’importo lordo
dell’altra prestazione è inferiore a quello delle prestazioni per figli a
carico previste dall’articolo 66 [dell’EStG] verrà versata la differenza,
qualora essa ammonti almeno a EUR 5».  
  
13

|

L’articolo 66 dell’EStG prevede norme relative al livello delle prestazioni
per figli a carico e alle modalità di pagamento delle medesime.  
  
---|---  
  
Procedimenti principali e questioni pregiudiziali

14

|

Il sig. Hudzinski, di cittadinanza polacca, risiede in Polonia, dove svolge
un’attività agricola autonoma. Egli è coperto dal regime previdenziale di tale
Stato membro.  
  
---|---  
  
15

|

Dal 20 agosto al 7 dicembre 2007 il sig. Hudzinski è stato occupato come
lavoratore stagionale presso un’impresa orticola in Germania. Per il 2007,
dietro sua richiesta, egli è stato trattato come interamente soggetto
all’imposta sui redditi in Germania.  
  
---|---  
  
16

|

Per il periodo in cui ha lavorato in Germania, il sig. Hudzinski ha chiesto
per i suoi due figli, anch’essi residenti in Polonia, il versamento di
prestazioni per figli a carico ai sensi degli articoli 62 e seguenti
dell’EStG, per un importo mensile pari a EUR 154 per figlio.  
  
---|---  
  
17

|

L’Agentur für Arbeit Wesel – Familienkasse ha respinto tale richiesta nonché
il reclamo contro la decisione di rigetto. Poiché il ricorso proposto avverso
la decisione recante rigetto del suo reclamo è stato parimenti respinto, il
sig. Hudzinski ha quindi presentato un ricorso per cassazione («Revision»),
dinanzi al giudice del rinvio, contro la sentenza pronunciata in primo grado.  
  
---|---  
  
18

|

Il sig. Wawrzyniak, di cittadinanza polacca, vive in Polonia con la moglie e
la figlia comune ed è ivi iscritto al regime di previdenza sociale.  
  
---|---  
  
19

|

Dal febbraio al dicembre 2006 il sig. Wawrzyniak ha lavorato in Germania come
lavoratore distaccato. Per il 2006, egli è stato interamente assoggettato
all’imposta sui redditi in Germania congiuntamente alla moglie.  
  
---|---  
  
20

|

Per il periodo in cui ha lavorato in Germania, il sig. Wawrzyniak ha chiesto
per sua figlia il versamento di prestazioni per figli a carico a norma degli
articoli 62 e seguenti dell’EStG per un importo mensile pari a EUR 154. Anche
durante il suddetto periodo, sua moglie era iscritta al regime di
assicurazione malattia unicamente in Polonia. Essa ha percepito per sua
figlia, segnatamente in tale periodo, una prestazione di un importo mensile
pari a circa PLN 48, ossia approssimativamente EUR 12.  
  
---|---  
  
21

|

L’Agentur für Arbeit Mönchengladbach – Familienkasse ha respinto la richiesta
del sig. Wawrzyniak nonché il reclamo contro la decisione di rigetto. Essendo
stato respinto altresì il ricorso presentato contro la decisione recante
rigetto del suo reclamo, egli ha quindi proposto un ricorso per cassazione
(«Revision»), dinanzi al giudice del rinvio, contro la sentenza di primo
grado.  
  
---|---  
  
22

|

Nei loro ricorsi dinanzi al Bundesfinanzhof, i sigg. Hudzinski e Wawrzyniak
sostengono che dalla sentenza del 20 maggio 2008, Bosmann (C-352/06, Racc.
pag. I-3827), discende che gli articoli 62 e seguenti dell’EStG rimangono
applicabili anche quando, in forza del regolamento n. 1408/71, la Repubblica
federale di Germania non è lo Stato membro competente conformemente
all’articolo 14 bis, punto 1, lettera a), di tale regolamento, nel caso del
sig. Hudzinski, e all’articolo 14, punto 1, lettera a), del medesimo
regolamento, in quello del sig. Wawrzyniak.  
  
---|---  
  
23

|

Il sig. Wawrzyniak deduce inoltre che il suo diritto ad una prestazione per
figli a carico in Germania non è neppure escluso dal combinato disposto dei
paragrafi 1, prima frase, punto 2, e 2, dell’articolo 65 dell’EStG, in quanto
tali disposizioni sono in contrasto con il diritto dell’Unione e, ad ogni
modo, non trovano applicazione nel settore coperto dal regolamento n. 1408/71.  
  
---|---  
  
24

|

A tal riguardo, il giudice del rinvio ritiene anzitutto che il criterio
fissato dalla citata sentenza Bosmann debba essere inteso nel senso che uno
Stato membro, seppure non competente in forza degli articoli 13 e seguenti del
regolamento n. 1408/71, ha nondimeno la facoltà di concedere prestazioni
familiari ad un lavoratore emigrante in applicazione del suo diritto
nazionale.  
  
---|---  
  
25

|

Tuttavia, secondo questo stesso giudice, da tale sentenza discende che una
siffatta facoltà dovrebbe essere ammessa soltanto in determinate ipotesi.  
  
---|---  
  
26

|

In primo luogo, uno Stato membro non competente a norma degli articoli 13 e
seguenti del regolamento n. 1408/71 disporrebbe di tale facoltà unicamente
qualora, come avveniva nella causa che ha dato origine alla citata sentenza
Bosmann, una prestazione familiare debba essere concessa da tale Stato al fine
di evitare che un lavoratore subisca uno svantaggio sul piano giuridico per il
fatto di avere esercitato il suo diritto alla libera circolazione.  
  
---|---  
  
27

|

Orbene, i procedimenti principali non riguarderebbero un’ipotesi del genere in
quanto sul piano giuridico i sigg. Hudzinski e Wawrzyniak non hanno subito
alcuno svantaggio a causa del loro lavoro temporaneo in Germania.  
  
---|---  
  
28

|

Infatti, conformemente agli articoli 14, punto 1, lettera a), e 14 bis, punto
1, lettera a), del regolamento n. 1408/71, la legislazione in materia di
previdenza sociale loro applicabile sarebbe rimasta immutata sicché, per
quanto riguarda il periodo di lavoro temporaneo in Germania, essi sono rimasti
assoggettati alla legislazione polacca.  
  
---|---  
  
29

|

Pertanto, essi non avrebbero potuto decadere dal beneficio delle prestazioni
per figli a carico più vantaggiose previste dal diritto tedesco dal momento
che non hanno mai avuto diritto a siffatte prestazioni.  
  
---|---  
  
30

|

Il giudice del rinvio ritiene, in secondo luogo, che le fattispecie in esame
nei procedimenti principali divergano, in un altro modo significativo, da
quella in esame nella causa che ha dato origine alla citata sentenza Bosmann.
Infatti, contrariamente alla fattispecie in esame in quest’ultima causa, nei
presenti procedimenti principali la Repubblica federale di Germania non è lo
Stato membro di residenza dei figli. Si porrebbe dunque la questione se tale
elemento costituisca un’ulteriore condizione che limita la facoltà dello Stato
membro non competente di concedere prestazioni familiari ad un lavoratore
emigrante.  
  
---|---  
  
31

|

In terzo luogo, il giudice del rinvio ritiene che sorga altresì la questione
se detta facoltà non debba essere limitata alle ipotesi in cui non sussiste
alcun diritto a prestazioni familiari equiparabili in forza della legislazione
dello Stato membro competente, alla stregua di quanto avveniva nella causa che
ha condotto alla citata sentenza Bosmann, ma contrariamente alle fattispecie
ricorrenti nei presenti procedimenti principali in cui i lavoratori
usufruiscono di siffatte prestazioni nello Stato membro competente.  
  
---|---  
  
32

|

Anche ammettendo poi che, contrariamente all’opinione espressa dal giudice del
rinvio, in casi come quelli ricorrenti nei procedimenti principali lo Stato
membro non competente disponga di una facoltà di concedere prestazioni
familiari allorché sono profondamente diversi da quello in esame nella causa
che ha dato luogo alla citata sentenza Bosmann, si porrebbe la questione se il
diritto dell’Unione, in particolare le disposizioni del Trattato in materia di
libera circolazione dei lavoratori o il divieto di discriminazione, osti ad
una norma come quella di cui all’articolo 65 dell’EStG, in base alla quale
vengono concesse prestazioni per figli a carico unicamente se l’interessato
non ha diritto a prestazioni equiparabili nello Stato membro competente.  
  
---|---  
  
33

|

Infine, il giudice del rinvio osserva che nel caso in cui, contrariamente alla
sua valutazione, anche quest’ultima questione dovesse ricevere una risposta
affermativa, si porrebbe altresì la questione sul modo in cui risolvere il
cumulo dei diritti che ne deriva.  
  
---|---  
  
34

|

Ciò posto, nella causa C-611/10, il Bundesfinanzhof ha deciso di sospendere il
giudizio e di sottoporre alla Corte la seguente questione pregiudiziale:

«Se l’articolo 14 bis, punto 1, lettera a), del regolamento n. 1408/71, debba
essere interpretato nel senso che esso priva in ogni caso lo Stato membro non
competente ai sensi di tale disposizione della facoltà di concedere
prestazioni familiari in forza della propria normativa nazionale al lavoratore
occupato solo in via temporanea nel suo territorio, allorché né il lavoratore
stesso né i suoi figli sono domiciliati nello Stato non competente o vi
risiedono abitualmente».  
  
---|---  
  
35

|

Nella causa C-612/10 il Bundesfinanzhof ha deciso di sospendere il giudizio e
di sottoporre alla Corte le seguenti questioni pregiudiziali:

|

«1)

|

Se l’articolo 14, punto 1, lettera a), del regolamento n. 1408/71, debba
essere interpretato nel senso che esso priva lo Stato membro non competente ai
sensi di tale disposizione e nel quale è stato distaccato un lavoratore, ma
che non è neanche lo Stato membro di residenza dei figli del lavoratore, della
facoltà di concedere prestazioni familiari al lavoratore distaccato allorché
il distacco in tale Stato membro non comporta per il medesimo nessuno
svantaggio sotto il profilo giuridico.  
  
---|---  
  
2)

|

In caso di soluzione negativa della questione sub 1:

Se l’articolo 14, punto 1, lettera a), del regolamento n. 1408/71, debba
essere interpretato nel senso che lo Stato non competente, nel quale viene
distaccato un lavoratore, è autorizzato in ogni caso a concedere le
prestazioni familiari solo qualora sia accertato che nell’altro Stato membro
non sussiste un diritto a prestazioni familiari equiparabili.  
  
---|---  
  
3)

|

Nel caso in cui anche tale questione venga risolta negativamente:

Se le disposizioni del diritto (...) dell’Unione ostino ad una disposizione
nazionale come (...) l’articolo 65 dell’EStG, la quale esclude un diritto alle
prestazioni familiari, allorché una prestazione equiparabile viene corrisposta
all’estero oppure dovrebbe essere corrisposta in caso di presentazione di una
domanda in tal senso.  
  
---|---  
  
4)

|

Nel caso in cui tale questione venga risolta affermativamente:

Come debba essere risolto il cumulo che viene a sussistere fra il diritto
nello Stato competente, il quale è al contempo lo Stato membro di residenza
dei figli, da un lato, e il diritto nello Stato non competente, il quale non è
neanche lo Stato membro di residenza dei figli, dall’altro».  
  
---|---  
  
36

|

Con ordinanza del Presidente della Corte del 14 febbraio 2011, le cause
C-611/10 e C-612/10 sono state riunite ai fini della fase scritta e orale,
nonché della sentenza.  
  
---|---  
  
Sulle questioni pregiudiziali

Sulla questione unica nella causa C-611/10 e sulle prime due questioni nella
causa C-612/10

37

|

Con la sua questione unica nella causa C-611/10 e con le due prime questioni
nella causa C-612/10, che è opportuno esaminare congiuntamente, il giudice del
rinvio chiede sostanzialmente se gli articoli 14, punto 1, lettera a), e 14
bis, punto 1, lettera a), del regolamento n. 1408/71 debbano essere
interpretati nel senso che essi ostano a che uno Stato membro, il quale, in
forza di tali disposizioni, non sia designato come Stato competente, conceda
prestazioni per figli a carico conformemente al suo diritto nazionale ad un
lavoratore emigrante che svolga un lavoro temporaneo sul suo territorio in
circostanze come quelle di cui ai procedimenti principali, anche qualora venga
accertato, in primo luogo, che il lavoratore di cui trattasi non ha subito
nessuno svantaggio sul piano giuridico per aver esercitato il suo diritto alla
libera circolazione, poiché ha conservato il suo diritto a prestazioni
familiari della stessa natura nello Stato membro competente, e, in secondo
luogo, che né tale lavoratore né il figlio per il quale viene richiesta la
suddetta prestazione risiedono abitualmente nel territorio dello Stato membro
in cui è stato svolto il lavoro temporaneo.  
  
---|---  
  
38

|

A tale riguardo, va constatato che, come giustamente rilevato dal giudice del
rinvio, la normativa applicabile alla situazione dei ricorrenti nei
procedimenti principali in ordine al loro diritto a prestazioni familiari è
determinata rispettivamente dagli articoli 14, punto 1, lettera a), e 14 bis,
punto 1, lettera a), del regolamento n. 1408/71.  
  
---|---  
  
39

|

Infatti, risulta pacifico che, a norma dell’articolo 14, punto 1, lettera a),
del regolamento n. 1408/71, nel periodo inferiore a dodici mesi in cui è stato
distaccato in Germania, il sig. Wawrzyniak è rimasto soggetto alla
legislazione dello Stato membro sul cui territorio ha sede la società per la
quale lavora normalmente, ovvero la legislazione polacca.  
  
---|---  
  
40

|

Del pari, non viene contestato che, a norma dell’articolo 14 bis, punto 1,
lettera a), del regolamento n. 1408/71, per quanto riguarda il periodo non
superiore a dodici mesi in cui ha esercitato un’attività professionale in
Germania, il sig. Hudzinski ha continuato ad essere assoggettato alla
legislazione dello Stato membro sul cui territorio di norma svolge un’attività
autonoma, ovvero la legislazione polacca.  
  
---|---  
  
41

|

Ciò posto, occorre ricordare che, ai sensi di una giurisprudenza costante, le
disposizioni del titolo II del regolamento n. 1408/71, volte a determinare la
legislazione applicabile ai lavoratori che si spostano all’interno dell’Unione
europea, mirano in particolare a far sì che gli interessati siano, in linea di
principio, soggetti al regime previdenziale di un solo Stato membro, in modo
da evitare il cumulo di legislazioni nazionali applicabili e le complicazioni
che possono derivarne. Tale principio trova la sua espressione segnatamente
all’articolo 13, paragrafo 1, del regolamento in parola (v., in particolare,
sentenza del 14 ottobre 2010, Schwemmer, C-16/09, Racc. pag. I-9717, punto 40
e giurisprudenza ivi citata).  
  
---|---  
  
42

|

Peraltro, atteso che l’articolo 48 TFUE prevede un coordinamento delle
legislazioni degli Stati membri e non la loro armonizzazione, le differenze
sostanziali e procedurali tra i regimi di previdenza sociale di ogni Stato
membro e, pertanto, nei diritti delle persone ad essi iscritte, non sono
interessate da tale disposizione; ogni Stato membro rimane competente a
stabilire, nella propria legislazione, nel rispetto del diritto dell’Unione, i
requisiti di concessione delle prestazioni di un regime di previdenza sociale
(v., in particolare, sentenza del 30 giugno 2011, da Silva Martins, C-388/09,
Racc. pag. I-5737, punto 71 e giurisprudenza ivi citata).  
  
---|---  
  
43

|

Ciò premesso, il diritto primario dell’Unione non può garantire ad un
assicurato che un trasferimento in un altro Stato membro sia neutrale in
materia previdenziale. Pertanto l’applicazione, eventualmente per effetto
delle disposizioni del regolamento n. 1408/71, di una normativa nazionale meno
favorevole sul piano delle prestazioni di previdenza sociale può risultare, in
linea di principio, conforme ai requisiti del diritto primario dell’Unione in
materia di libera circolazione delle persone (v., per analogia, sentenza da
Silva Martins, cit., punto 72).  
  
---|---  
  
44

|

Da tali principi deriva che i ricorrenti nei procedimenti principali che si
sono trasferiti da uno Stato membro in un altro, nella fattispecie la
Repubblica federale di Germania, per svolgervi un lavoro, in linea di
principio hanno diritto soltanto alle prestazioni familiari previste dalla
legislazione del primo Stato membro, ossia l’unica legislazione applicabile in
forza del regolamento n. 1408/71, anche se, come avviene nel caso di specie,
esse sono meno favorevoli delle prestazioni della stessa natura previste dalla
legislazione tedesca.  
  
---|---  
  
45

|

Sebbene in base al diritto dell’Unione le autorità tedesche non siano quindi
tenute a concedere la prestazione per figli a carico di cui trattasi nei
procedimenti principali, si pone tuttavia la questione se tale diritto
precluda la possibilità di una siffatta concessione, a fortiori in quanto,
come emerge dal fascicolo sottoposto alla Corte, risulta che in virtù della
legislazione tedesca i ricorrenti nei procedimenti principali possono
beneficiare di tale prestazione per il solo fatto che sono stati integralmente
assoggettati all’imposta sui redditi o trattati come tali; spetta al giudice
del rinvio verificare tale circostanza.  
  
---|---  
  
46

|

A tal riguardo, come ricordato dalla Corte al punto 29 della citata sentenza
Bosmann, le disposizioni del regolamento n. 1408/71 devono essere interpretate
alla luce dell’articolo 48 TFUE, che mira a facilitare la libera circolazione
dei lavoratori e implica, in particolare, che i lavoratori emigranti non
devono né decadere dai diritti a prestazioni di previdenza sociale né subire
una riduzione dell’importo delle stesse per il fatto di aver esercitato il
diritto alla libera circolazione loro conferito dal Trattato.  
  
---|---  
  
47

|

Del pari, al punto 30 della stessa sentenza, la Corte ha rilevato che il primo
considerando del regolamento n. 1408/71 sancisce che le norme di coordinamento
delle legislazioni nazionali sulla sicurezza sociale previste in tale
regolamento rientrano nel contesto della libera circolazione delle persone e
devono contribuire al miglioramento del loro tenore di vita e delle loro
condizioni di lavoro.  
  
---|---  
  
48

|

Alla luce di tali elementi, al punto 31 della citata sentenza Bosmann, la
Corte ha statuito che, in circostanze come quelle della causa che ha dato
luogo alla sentenza in parola, lo Stato membro di residenza non può essere
privato della facoltà di concedere prestazioni familiari alle persone
residenti sul suo territorio. Infatti, sebbene, in forza dell’articolo 13,
paragrafo 2, lettera a), del regolamento n. 1408/71, la persona che esercita
un’attività subordinata sul territorio di uno Stato membro sia soggetta alla
legislazione di tale Stato, anche se risiede sul territorio di un altro Stato
membro, rimane comunque il fatto che tale regolamento non è inteso ad impedire
allo Stato membro di residenza di concedere, in applicazione della sua
legislazione, prestazioni familiari alla suddetta persona.  
  
---|---  
  
49

|

Al punto 32 della stessa sentenza, la Corte ha aggiunto che il principio di
applicabilità esclusiva della legislazione designata in base alle disposizioni
del titolo II del regolamento n. 1408/71, ricordato al punto 41 della presente
sentenza, non può fungere da fondamento per escludere che uno Stato membro,
che non sia lo Stato competente e che non subordini il diritto ad una
prestazione familiare a condizioni di occupazione o di assicurazione, possa
concedere una siffatta prestazione ad una persona residente sul suo
territorio, nei limiti in cui la possibilità di una siffatta concessione
derivi effettivamente dalla sua legislazione.  
  
---|---  
  
50

|

Nelle presenti cause, il giudice del rinvio interroga la Corte sulla questione
se, in circostanze analoghe a quelle della causa che ha dato luogo alla citata
sentenza Bosmann, la possibilità in tal modo riconosciuta ad uno Stato membro,
che non sia lo Stato competente a norma delle disposizioni del titolo II del
regolamento n. 1408/71, di concedere una prestazione familiare ad una persona
residente sul suo territorio, debba essere ammessa anche in situazioni come
quelle in esame nei procedimenti principali, benché sotto molteplici aspetti
queste ultime divergano dalla situazione in esame nella causa che ha dato
origine alla suddetta sentenza Bosmann.  
  
---|---  
  
51

|

In primo luogo, quanto alla rilevanza della circostanza che i ricorrenti nei
procedimenti principali non siano decaduti da diritti a prestazioni
previdenziali né abbiano subito una riduzione dell’importo delle medesime per
il fatto di avere esercitato il loro diritto alla libera circolazione, poiché
hanno conservato il loro diritto a prestazioni familiari nello Stato membro
competente, tale circostanza da sola non può escludere che uno Stato membro
non competente abbia la possibilità di concedere siffatte prestazioni.  
  
---|---  
  
52

|

Invero, benché al punto 29 della citata sentenza Bosmann la Corte abbia
rilevato che i lavoratori emigranti non devono né perdere diritti a
prestazioni previdenziali né subire una riduzione dell’importo delle medesime
per il fatto di avere esercitato il diritto alla libera circolazione loro
conferito dal Trattato, tale rilievo è espressamente formulato a titolo di
esempio delle possibili conseguenze dell’articolo 48 TFUE e della finalità di
tale disposizione per l’interpretazione del regolamento n. 1408/71.  
  
---|---  
  
53

|

Inoltre, tale rilievo, che va inteso alla luce della specificità del
procedimento principale da cui è scaturita la sentenza di cui trattasi, è di
importanza secondaria rispetto al principio, ricordato in primo luogo al
suddetto punto della medesima sentenza e che è di giurisprudenza constante,
secondo cui le disposizioni del regolamento n. 1408/71 devono essere
interpretate alla luce dell’obiettivo dell’articolo 48 TFUE, consistente nel
contribuire alla realizzazione di una libertà di circolazione dei lavoratori
emigranti la più completa possibile (v., in particolare, sentenza da Silva
Martins, cit., punto 70 e giurisprudenza ivi citata).  
  
---|---  
  
54

|

Va anche rammentato, a tal riguardo, che dal primo considerando del
regolamento n. 1408/71 si evince che esso mira a contribuire al miglioramento
del tenore di vita e delle condizioni lavorative dei lavoratori emigranti.  
  
---|---  
  
55

|

Orbene, in tale contesto la Corte ha statuito che significherebbe al contempo
spingersi oltre lo scopo del regolamento n. 1408/71 e porsi al di fuori delle
finalità e dell’ambito dell’articolo 48 TFUE interpretare tale regolamento
come se vietasse a uno Stato membro di attribuire ai lavoratori e ai suoi
familiari una tutela previdenziale più ampia di quella che deriva
dall’applicazione del regolamento stesso (sentenza del 16 luglio 2009, von
Chamier-Glisczinski, C-208/07, Racc. pag. I-6095, punto 56).  
  
---|---  
  
56

|

Infatti, la normativa dell’Unione in materia di coordinamento delle
legislazioni nazionali sulla sicurezza sociale, tenuto conto segnatamente
degli obiettivi ad essa sottesi, non può essere applicata, salvo espressa
eccezione conforme a tali obiettivi, in maniera tale da privare il lavoratore
emigrante o i suoi aventi causa del beneficio di prestazioni concesse ai sensi
della sola legislazione di uno Stato membro (v., in particolare, sentenza da
Silva Martins, cit., punto 75).  
  
---|---  
  
57

|

Alla luce di tali elementi, va constatato che non può essere esclusa
un’interpretazione degli articoli 14, punto 1, lettera a) e 14 bis, punto 1,
lettera a), del regolamento n. 1408/71 che consenta ad uno Stato membro di
concedere prestazioni familiari in una situazione, come quella di cui al
procedimento principale, in cui il lavoratore emigrante non sia né decaduto
dal beneficio di prestazioni previdenziali né abbia subito una riduzione
dell’importo delle medesime per aver esercitato il suo diritto alla libera
circolazione, avendo mantenuto il suo diritto a prestazioni familiari della
stessa natura nello Stato membro competente, poiché essa è atta a contribuire
al miglioramento del tenore di vita e delle condizioni lavorative dei
lavoratori emigranti, concedendo loro una tutela previdenziale più ampia di
quella risultante dall’applicazione del summenzionato regolamento, e
contribuisce quindi alla finalità di tali disposizioni consistente nel
facilitare la libera circolazione dei lavoratori.  
  
---|---  
  
58

|

In secondo luogo, per quanto attiene ai riferimenti, contenuti nella citata
sentenza Bosmann, alla residenza del lavoratore emigrante sul territorio dello
Stato membro non competente a cui viene chiesta la prestazione familiare,
questi si spiegano con la circostanza che, nella causa che ha dato luogo a
tale sentenza, la ricorrente nel procedimento principale aveva diritto a tale
prestazione unicamente a causa della sua residenza in tale Stato a norma
dell’articolo 62, paragrafo 1, dell’EStG, senza che tale disposizione
subordini il summenzionato diritto a condizioni di occupazione o
assicurazione.  
  
---|---  
  
59

|

Pertanto, si tratta di riferimenti al fondamento del diritto alla prestazione
familiare in esame nella normativa nazionale dello Stato membro interessato e,
in particolare, al fattore di collegamento relativo alla residenza ivi
indicata.  
  
---|---  
  
60

|

Tuttavia, l’articolo 62, paragrafo 1, dell’EStG prevede che la prestazione per
figli a carico spetta anche a chiunque, non avendo il proprio domicilio o la
propria dimora abituale sul territorio nazionale, sia stato integralmente
assoggettato all’imposta sui redditi o sia stato trattato come tale.  
  
---|---  
  
61

|

È questo secondo fattore di collegamento ad essere in discussione nei presenti
procedimenti principali.  
  
---|---  
  
62

|

Orbene, nei limiti in cui, in forza del diritto nazionale, i due fattori di
collegamento di cui all’articolo 62, paragrafo 1, dell’EStG in quanto tali
costituiscono il fondamento del diritto a prestazioni per figli a carico, il
che spetta al giudice del rinvio verificare, il riferimento, di cui alla
citata sentenza Bosmann, al fattore di collegamento relativo alla residenza
del lavoratore emigrante non può implicare che uno Stato membro, che non sia
lo Stato competente ai sensi delle disposizioni del titolo II del regolamento
n. 1408/71, possa concedere una prestazione familiare unicamente se tale
diritto viene rivendicato in base al summenzionato fattore di collegamento, e
che tale possibilità sia invece esclusa in una situazione in cui sarebbe
applicabile il fattore di collegamento alternativo.  
  
---|---  
  
63

|

In tale contesto, il giudice del rinvio si interroga anche sulla rilevanza
della circostanza che, nelle fattispecie di cui ai procedimenti principali,
contrariamente a quella in esame nella causa che ha dato luogo alla citata
sentenza Bosmann, il figlio non risieda sul territorio dello Stato membro non
competente in cui viene richiesta una prestazione per il medesimo.  
  
---|---  
  
64

|

A tal riguardo, va evidenziato che, nella citata sentenza Bosmann, la Corte
non si riferisce alla sussistenza, nella situazione in esame, di tale fattore
di collegamento con il territorio dello Stato membro non competente per dare
fondamento alla conclusione che tale Stato ha la possibilità di concedere
prestazioni familiari.  
  
---|---  
  
65

|

Infine, va rilevato che, di certo, in una situazione come quella sussistente
nella causa che ha dato luogo alla citata sentenza Bosmann, la residenza del
lavoratore emigrante e quella del figlio sul territorio dello Stato membro non
competente costituivano fattori di collegamento precisi e particolarmente
restrittivi, tenuto soprattutto conto della natura della prestazione in
questione.  
  
---|---  
  
66

|

Nei presenti procedimenti principali il collegamento delle situazioni di cui
trattasi con il territorio dello Stato membro non competente a cui si
richiedono prestazioni familiari consiste nell’assoggettamento integrale
all’imposta in ordine ai redditi tratti dal lavoro temporaneo effettuato in
tale Stato membro. Un siffatto collegamento è fondato su un criterio preciso e
può essere considerato sufficientemente restrittivo, anche in considerazione
del fatto che la prestazione familiare richiesta è finanziata da introiti
fiscali.  
  
---|---  
  
67

|

Ciò premesso, nelle situazioni di cui ai procedimenti principali, non sembra
che la concessione di tale prestazione, che non è subordinata a condizioni di
occupazione o assicurazione, sia tale da incidere smisuratamente sulla
prevedibilità ed effettività dell’applicazione delle norme di coordinamento
del regolamento n. 1408/71, requisiti relativi alla certezza del diritto che
tutelano altresì gli interessi dei lavoratori emigranti e ai quali
contribuisce peraltro il principio, ricordato al punto 41 della presente
sentenza, consistente nell’applicabilità, in via di principio, esclusiva della
legislazione dello Stato membro designato come Stato competente in base alle
summenzionate norme.  
  
---|---  
  
68

|

Alla luce delle considerazioni che precedono, occorre rispondere alla
questione unica nella causa C-611/10 e alle prime due questioni nella causa
C-612/10 dichiarando che gli articoli 14, punto 1, lettera a), e 14 bis, punto
1, lettera a), del regolamento n. 1408/71 devono essere interpretati nel senso
che non ostano a che uno Stato membro il quale, in forza di tali disposizioni,
non sia designato come Stato competente conceda prestazioni per figli a carico
conformemente al suo diritto nazionale ad un lavoratore emigrante che svolga
un lavoro temporaneo sul suo territorio in circostanze come quelle di cui ai
procedimenti principali, anche qualora venga accertato, in primo luogo, che il
lavoratore di cui trattasi non ha subito nessuno svantaggio sul piano
giuridico per aver esercitato il suo diritto alla libera circolazione, poiché
ha conservato il suo diritto a prestazioni familiari della stessa natura nello
Stato membro competente, e, in secondo luogo, che né tale lavoratore né il
figlio per il quale viene richiesta la suddetta prestazione risiedono
abitualmente nel territorio dello Stato membro in cui è stato svolto il lavoro
temporaneo.  
  
---|---  
  
Sulle questioni terza e quarta nella causa C-612/10

69

|

Con le sue questioni terza e quarta nella causa C-612/10, che è opportuno
esaminare congiuntamente, il giudice del rinvio chiede sostanzialmente se il
diritto dell’Unione, in particolare le norme anticumulo di cui all’articolo 76
del n. 1408/71 e all’articolo 10 del regolamento n. 574/72, le norme del
Trattato in materia di libera circolazione dei lavoratori e il divieto di
discriminazione, debba essere interpretato nel senso che esso osta
all’applicazione, in una situazione come quella in esame nel procedimento
principale, di una norma di diritto nazionale, come quella di cui all’articolo
65 dell’EStG, che esclude il diritto alle prestazioni per figli a carico
qualora una prestazione equiparabile debba essere erogata in un altro Stato o
dovrebbe esserla se venisse presentata una richiesta in tal senso.  
  
---|---  
  
70

|

A tale proposito, poiché dall’esame delle prime due questioni nella causa
C-612/10 emerge che l’articolo 14, punto 1, lettera a), del regolamento n.
1408/71 deve essere interpretato nel senso che, in una situazione come quella
in esame nel procedimento principale, la Repubblica federale di Germania, che
in base a tale disposizione non è lo Stato competente, ha la facoltà, ma non
l’obbligo, di concedere prestazioni per figli a carico conformemente al suo
diritto nazionale ad un lavoratore distaccato che svolge un lavoro temporaneo
sul suo territorio, in linea di principio tale Stato deve anche poter
decidere, come rilevato dal giudice del rinvio, se ed eventualmente in che
modo intende tenere conto della circostanza che nello Stato membro competente
ai sensi di tale disposizione, nella fattispecie la Repubblica di Polonia,
sussiste un diritto ad una prestazione equiparabile.  
  
---|---  
  
71

|

Tuttavia se, in una situazione come quella di cui trattasi nel procedimento
principale, la legislazione di uno Stato membro non competente prevede un
diritto ad una prestazione familiare che conferisce una tutela previdenziale
supplementare al lavoratore emigrante, per il fatto di essere stato
integralmente assoggettato all’imposta sui redditi in tale Stato o di essere
stato ivi trattato come tale per il periodo in cui vi ha effettuato un lavoro,
eventuali norme anticumulo prescritte da tale legislazione, come quelle
derivanti dall’articolo 65 dell’EStG, non possono essere applicate qualora
venga accertato che tale applicazione è in contrasto con il diritto
dell’Unione.  
  
---|---  
  
72

|

Infatti, nella citata sentenza Schwemmer, cui fanno riferimento i ricorrenti
nel procedimento principale, la Corte ha statuito che, nella situazione in
esame in quel procedimento principale, la norma anticumulo di cui all’articolo
10 del regolamento n. 574/72 doveva essere interpretata nel senso che il
diritto alla prestazione per figli a carico, dovuto in forza del diritto
tedesco, non poteva essere parzialmente sospeso applicando l’articolo 65,
paragrafo 1, dell’EStG a concorrenza dell’importo che avrebbe potuto essere
percepito in Svizzera.  
  
---|---  
  
73

|

Va tuttavia constatato che la situazione in esame nel procedimento principale
esula dalla suddetta norma anticumulo e d’altronde da quella prevista
dall’articolo 76 del regolamento n. 1408/71, poiché non riguarda un’ipotesi di
cumulo di diritti previsti dalla legislazione dello Stato membro di residenza
del figlio interessato con quelli derivanti dalla legislazione dello Stato
membro in cui si svolge l’attività lavorativa, designato come Stato competente
in forza del suddetto regolamento (v., in tal senso, citate sentenze Bosmann,
punto 24, nonché Schwemmer, punti 43 e 51).  
  
---|---  
  
74

|

Infatti, nel procedimento principale, la Repubblica di Polonia è al contempo
lo Stato membro di residenza del figlio interessato e lo Stato membro in cui è
occupato il lavoratore distaccato, che è designato come Stato competente in
forza dell’articolo 14, punto 1, lettera a), del regolamento n. 1408/71,
ovvero lo Stato membro sul cui territorio ha sede la società per la quale
questi di norma lavora.  
  
---|---  
  
75

|

Ne consegue che le norme anticumulo sancite dall’articolo 76 del regolamento
n. 1408/71 e dall’articolo 10 del regolamento n. 574/72 non possono ostare
all’esclusione, nel caso di specie, del diritto ad una prestazione per figli a
carico in applicazione di una norma nazionale anticumulo come quella derivante
dall’articolo 65 dell’EStG.  
  
---|---  
  
76

|

Tuttavia, l’applicazione di una siffatta norma anticumulo di diritto nazionale
in una fattispecie come quella in esame nel procedimento principale, nei
limiti in cui sembra implicare, come emerge dal fascicolo presentato alla
Corte, non una diminuzione dell’importo della prestazione a concorrenza di
quello di una prestazione equiparabile percepita in un altro Stato, bensì
l’esclusione di tale prestazione, è tale da costituire uno svantaggio notevole
che nei fatti incide su un numero molto più elevato di lavoratori emigranti
che di lavoratori sedentari, i quali hanno svolto la totalità delle loro
attività nello Stato membro interessato, il che spetta al giudice del rinvio
accertare.  
  
---|---  
  
77

|

Invero, soprattutto i lavoratori emigranti possono beneficiare, peraltro per
importi potenzialmente molto diversi, di prestazioni equiparabili in un altro
Stato, in particolare nel loro Stato membro di provenienza.  
  
---|---  
  
78

|

Uno svantaggio del genere sembra ancor meno giustificato in quanto la
prestazione di cui trattasi nel procedimento principale è finanziata da
introiti fiscali e in quanto, secondo la legislazione nazionale in questione,
il ricorrente nel procedimento principale ha diritto a tale prestazione per il
fatto di essere stato integralmente assoggettato all’imposta sui redditi in
Germania.  
  
---|---  
  
79

|

A tale riguardo, va rammentato che la Corte ha già affermato come lo scopo
degli articoli 45 TFUE e 48 TFUE non sarebbe raggiunto se i lavoratori
emigranti, come conseguenza dell’esercizio del loro diritto alla libera
circolazione, dovessero essere privati dei vantaggi previdenziali garantiti
loro dalla sola legislazione di uno Stato membro (v., in tal senso, sentenza
da Silva Martins, cit., punto 74 e giurisprudenza ivi citata).  
  
---|---  
  
80

|

Dalla giurisprudenza della Corte emerge altresì che gli articoli 45 TFUE-48
TFUE, al pari del regolamento n. 1408/71, adottato ai fini della loro
attuazione, mirano, in particolare, ad evitare che un lavoratore che si sia
avvalso del diritto alla libera circolazione riceva, senza giustificazione
oggettiva, un trattamento meno favorevole rispetto a chi abbia compiuto
l’intera carriera lavorativa in un solo Stato membro (v., in tal senso,
sentenza da Silva Martins, cit., punto 76 e giurisprudenza ivi citata).  
  
---|---  
  
81

|

Di conseguenza, lo svantaggio menzionato al punto 76 della presente sentenza,
pur potendo trovare spiegazione nelle disparità delle legislazioni di
previdenza sociale degli Stati membri, sussistenti nonostante l’esistenza
delle norme di coordinamento previste dal diritto dell’Unione, è in contrasto
con i requisiti del diritto primario dell’Unione in materia di libera
circolazione dei lavoratori (v., in particolare, per analogia, sentenza da
Silva Martins, cit., punti 72 e 73, nonché giurisprudenza ivi citata).  
  
---|---  
  
82

|

Tale conclusione non può essere rimessa in discussione dall’obiettivo
dell’articolo 14, punto 1, lettera a), del regolamento n. 1408/71 che, secondo
la giurisprudenza della Corte e come ricordato dal giudice del rinvio,
consiste nel promuovere la libera prestazione dei servizi evitando che
un’impresa con sede nel territorio di uno Stato membro sia costretta ad
iscrivere i suoi dipendenti, normalmente soggetti alla normativa previdenziale
di tale Stato, al regime previdenziale di un altro Stato membro nel quale
siano inviati per svolgere lavori di durata limitata nel tempo, il che
renderebbe più complicato l’esercizio da parte di una siffatta impresa di
questa libertà fondamentale (v. in tal senso, in particolare, sentenza del 10
febbraio 2000, FTS, C-202/97, Racc. pag. I-883, punti 28 e 29).  
  
---|---  
  
83

|

A tale proposito, va rilevato che l’esclusione dal beneficio della prestazione
per figli a carico risultante dall’applicazione, nella situazione di cui al
procedimento principale, di una norma nazionale anticumulo come quella
derivante dall’articolo 65 dell’EStG, non mira ad evitare le spese e
complicazioni amministrative che potrebbe comportare un cambiamento della
normativa nazionale applicabile per le imprese di altri Stati membri che
distaccano lavoratori in Germania.  
  
---|---  
  
84

|

Invero, è pacifico che la prestazione di cui trattasi nel procedimento
principale viene concessa senza che le imprese da cui dipendono tali
lavoratori siano tenute a contribuire al finanziamento di tale prestazione e
senza che vengano loro imposte formalità amministrative in tale contesto.  
  
---|---  
  
85

|

Di conseguenza, occorre rispondere alle questioni terza e quarta nella causa
C-612/10, dichiarando che le norme del Trattato in materia di libera
circolazione dei lavoratori devono essere interpretate nel senso che ostano
all’applicazione, in una situazione come quella in esame nel procedimento
principale, di una norma di diritto nazionale, come quella di cui all’articolo
65 dell’EStG, nei limiti in cui essa comporta non una diminuzione dell’importo
della prestazione a concorrenza di quello di una prestazione equiparabile
percepita in un altro Stato, bensì l’esclusione di tale prestazione.  
  
---|---  
  
Sulle spese

86

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Grande Sezione) dichiara:  
  
---|---  
|  |

1)

|

Gli articoli 14, punto 1, lettera a), e 14 bis, punto 1, lettera a), del
regolamento (CEE) n. 1408/71 del Consiglio, del 14 giugno 1971, relativo
all’applicazione dei regimi di sicurezza sociale ai lavoratori subordinati, ai
lavoratori autonomi e ai loro familiari che si spostano all’interno della
Comunità, nella versione modificata e aggiornata dal regolamento (CE) n.
118/97 del Consiglio, del 2 dicembre 1996, come modificato dal regolamento
(CE) n. 647/2005 del Parlamento europeo e del Consiglio, del 13 aprile 2005,
devono essere interpretati nel senso che non ostano a che uno Stato membro, il
quale, in forza di tali disposizioni, non sia designato come Stato competente
conceda prestazioni per figli a carico conformemente al suo diritto nazionale
ad un lavoratore emigrante che svolga un lavoro temporaneo sul suo territorio
in circostanze come quelle di cui ai procedimenti principali, anche qualora
venga accertato, in primo luogo, che il lavoratore di cui trattasi non ha
subito nessuno svantaggio sul piano giuridico per aver esercitato il suo
diritto alla libera circolazione, poiché ha conservato il suo diritto a
prestazioni familiari della stessa natura nello Stato membro competente, e, in
secondo luogo, che né tale lavoratore né il figlio per il quale viene
richiesta la suddetta prestazione risiedono abitualmente nel territorio dello
Stato membro in cui è stato svolto il lavoro temporaneo.  
  
---|---  
|  |

2)

|

Le norme del Trattato FUE in materia di libera circolazione dei lavoratori
devono essere interpretate nel senso che ostano all’applicazione, in una
situazione come quella in esame nel procedimento principale, di una norma di
diritto nazionale, come quella di cui all’articolo 65 della legge tedesca
relativa all’imposta sui redditi (Einkommensteuergesetz), nei limiti in cui
essa comporta non una diminuzione dell’importo della prestazione a concorrenza
di quello di una prestazione equiparabile percepita in un altro Stato, bensì
l’esclusione di tale prestazione.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

