

SENTENZA DELLA CORTE (Quarta Sezione)

17 novembre 2015 ( * )

«Rinvio pregiudiziale — Articolo 56 TFUE — Libera prestazione dei servizi —
Restrizioni — Direttiva 96/71/CE — Articolo 3, paragrafo 1 — Direttiva
2004/18/CE — Articolo 26 — Appalti pubblici — Servizi postali — Normativa di
un ente regionale di uno Stato membro che impone agli offerenti e ai loro
subappaltatori di impegnarsi a versare un salario minimo al personale che
effettua le prestazioni oggetto dell’appalto pubblico»

Nella causa C‑115/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dall’Oberlandesgericht Koblenz (tribunale
regionale superiore di Coblenza, Germania), con decisione del 19 febbraio
2014, pervenuta in cancelleria l’11 marzo 2014, nel procedimento

RegioPost GmbH & Co. KG

contro

Stadt Landau in der Pfalz,

con l’intervento di:

PostCon Deutschland GmbH,

Deutsche Post AG,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan, A. Prechal
(relatore) e K. Jürimäe, giudici,

avvocato generale: P. Mengozzi

cancelliere: K. Malacek, amministratore

vista la fase scritta del procedimento e in seguito all’udienza del 29 aprile
2015,

considerate le osservazioni presentate:

—

|

per la RegioPost GmbH & Co. KG, da A. Günther, Rechtsanwalt;  
  
---|---  
  
—

|

per la Stadt Landau in der Pfalz, da R. Goodarzi, Rechtsanwalt;  
  
---|---  
  
—

|

per la PostCon Deutschland GmbH, da T. Brach, Rechtsanwalt;  
  
---|---  
  
—

|

per la Deutsche Post AG, da W. Krohn e T. Schneider, Rechtsanwälte;  
  
---|---  
  
—

|

per il governo tedesco, da T. Henze e A. Lippstreu, in qualità di agenti;  
  
---|---  
  
—

|

per il governo danese, da C. Thorning e M. Wolff, in qualità di agenti;  
  
---|---  
  
—

|

per il governo italiano, da G. Palmieri, in qualità di agente, assistita da M.
Salvatorelli, avvocato dello Stato;  
  
---|---  
  
—

|

per il governo austriaco, da M. Fruhmann, in qualità di agente;  
  
---|---  
  
—

|

per il governo norvegese, da K. Nordland Hansen e P. Wennerås, in qualità di
agenti;  
  
---|---  
  
—

|

per la Commissione europea, da A. Tokár, J. Enegren e S. Grünheid, in qualità
di agenti,  
  
---|---  
  
sentite le conclusioni dell’avvocato generale, presentate all’udienza del 9
settembre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
56 TFUE, in combinato disposto con l’articolo 3, paragrafo 1, della direttiva
96/71/CE del Parlamento europeo e del Consiglio, del 16 dicembre 1996,
relativa al distacco dei lavoratori nell’ambito di una prestazione di servizi
(GU 1997, L 18, pag. 1), e dell’articolo 26 della direttiva 2004/18/CE del
Parlamento europeo e del Consiglio, del 31 marzo 2004, relativa al
coordinamento delle procedure di aggiudicazione degli appalti pubblici di
lavori, di forniture e di servizi (GU L 134, pag. 114, e rettifiche in GU
2004, L 351, pag. 44 e GU 2005, L 329, pag. 40), come modificata dal
regolamento (UE) n. 1251/2011 della Commissione, del 30 novembre 2011 (GU L
319, pag. 43; in prosieguo: la «direttiva 2004/18»).  
  
---|---  
  
2

|

Tale domanda è stata presentata nell’ambito di una controversia tra la
RegioPost GmbH & Co. KG (in prosieguo: la «RegioPost») e la Stadt Landau in
der Pfalz (città di Landau in der Pfalz, Germania; in prosieguo: la «città di
Landau»), riguardo all’obbligo, imposto agli offerenti e ai loro
subappaltatori, nell’ambito dell’aggiudicazione di un appalto pubblico di
servizi postali di tale città, di impegnarsi a versare un salario minimo al
personale che effettua le prestazioni oggetto di tale appalto pubblico.  
  
---|---  
  
Contesto normativo

Il diritto dell’Unione

La direttiva 96/71

3

|

La direttiva 96/71, al suo articolo 1, intitolato «Campo d’applicazione»,
dispone quanto segue:

«1. La presente direttiva si applica alle imprese stabilite in uno Stato
membro che, nel quadro di una prestazione di servizi transnazionale,
distacchino lavoratori, a norma del paragrafo 3, nel territorio di uno Stato
membro.

(...)

3\. La presente direttiva si applica nella misura in cui le imprese di cui al
paragrafo 1 adottino una delle misure transnazionali seguenti:

|

a)

|

distacchino un lavoratore, per conto proprio e sotto la loro direzione, nel
territorio di uno Stato membro, nell’ambito di un contratto concluso tra
l’impresa che lo invia e il destinatario della prestazione di servizi che
opera in tale Stato membro, purché durante il periodo di distacco esista un
rapporto di lavoro tra il lavoratore e l’impresa che lo invia;

o  
  
---|---  
  
b)

|

distacchino un lavoratore nel territorio di uno Stato membro, in uno
stabilimento o in un’impresa appartenente al gruppo, purché durante il periodo
di distacco esista un rapporto di lavoro tra il lavoratore e l’impresa che lo
invia;

o  
  
---|---  
  
c)

|

distacchino, in quanto imprese di lavoro temporaneo o in quanto imprese che
effettuano la cessione temporanea di lavoratori, un lavoratore presso
un’impresa utilizzatrice avente la sede o un centro di attività nel territorio
di uno Stato membro, purché durante il periodo di distacco esista un rapporto
di lavoro fra il lavoratore e l’impresa di lavoro temporaneo o l’impresa che
lo cede temporaneamente.  
  
---|---  
  
(...)».  
  
4

|

Il successivo articolo 3, intitolato «Condizioni di lavoro e di occupazione»,
dispone ai paragrafi 1 e 8 quanto segue:

«1. Gli Stati membri provvedono affinché, qualunque sia la legislazione
applicabile al rapporto di lavoro, le imprese di cui all’articolo 1, paragrafo
1 garantiscano ai lavoratori distaccati nel loro territorio le condizioni di
lavoro e di occupazione relative alle materie in appresso indicate che, nello
Stato membro in cui è fornita la prestazione di lavoro, sono fissate:

|

—

|

da disposizioni legislative, regolamentari o amministrative,

e/o  
  
---|---  
  
—

|

da contratti collettivi o da arbitrati dichiarati di applicazione generale, a
norma del paragrafo 8, sempreché vertano sulle attività menzionate in
allegato:

(...)

|

c)

|

tariffe minime salariali, comprese le tariffe maggiorate per lavoro
straordinario; il presente punto non si applica ai regimi pensionistici
integrativi di categoria;  
  
---|---  
  
(...)  
  
Ai fini della presente direttiva, la nozione di tariffa minima salariale di
cui al primo comma, lettera c) è definita dalla legislazione e/o dalle prassi
nazionali dello Stato membro nel cui territorio il lavoratore è distaccato.

(...)

8\. Per contratti collettivi o arbitrati, dichiarati di applicazione generale,
si intendono quelli che devono essere rispettati da tutte le imprese situate
nell’ambito di applicazione territoriale e nella categoria professionale o
industriale interessate.

(...)».  
  
La direttiva 2004/18

5

|

I considerando 2, 33 e 34 della direttiva 2004/18 sono così formulati:

|

«(2)

|

L’aggiudicazione degli appalti negli Stati membri per conto dello Stato, degli
enti pubblici territoriali e di altri organismi di diritto pubblico è
subordinata al rispetto dei principi del trattato ed in particolare ai
principi della libera circolazione delle merci, della libertà di stabilimento
e della libera prestazione dei servizi, nonché ai principi che ne derivano,
quali i principi di parità di trattamento, di non discriminazione, di
riconoscimento reciproco, di proporzionalità e di trasparenza. Tuttavia, per
gli appalti pubblici con valore superiore ad una certa soglia è opportuno
elaborare disposizioni di coordinamento comunitario delle procedure nazionali
di aggiudicazione di tali appalti fondate su tali principi, in modo da
garantirne gli effetti ed assicurare l’apertura degli appalti pubblici alla
concorrenza. Di conseguenza, tali disposizioni di coordinamento dovrebbero
essere interpretate conformemente alle norme e ai principi citati, nonché alle
altre disposizioni del trattato.  
  
---|---  
  
(...)

(33)

|

Le condizioni di esecuzione di un appalto sono compatibili con la presente
direttiva a condizione che non siano, direttamente o indirettamente,
discriminatorie e siano indicate nel bando di gara o nel capitolato d’oneri.
In particolare esse possono essere finalizzate alla formazione professionale
nel cantiere, alla promozione dell’occupazione delle persone con particolari
difficoltà di inserimento, alla lotta contro la disoccupazione o alla tutela
dell’ambiente. (...)  
  
---|---  
  
(34)

|

Durante l’esecuzione di un appalto pubblico si applicano le leggi, le
regolamentazioni e i contratti collettivi, sia nazionali che comunitari, in
vigore in materia di condizioni di lavoro e sicurezza sul lavoro, purché tali
norme, nonché la loro applicazione, siano conformi al diritto comunitario.
Nelle situazioni transfrontaliere, in cui lavoratori di uno Stato membro
forniscono servizi in un altro Stato membro per la realizzazione di un appalto
pubblico, la direttiva [96/71] stabilisce le condizioni minime che devono
essere rispettate nel paese ospitante nei confronti di detti lavoratori
distaccati. Se il diritto nazionale contiene disposizioni in tal senso, il
mancato rispetto di questi obblighi può essere considerato una colpa grave o
un reato che incide sulla moralità professionale dell’operatore economico e
può comportare l’esclusione di quest’ultimo dalla procedura di aggiudicazione
di un appalto pubblico».  
  
---|---  
  
6

|

Conformemente all’articolo 7, lettera b), primo trattino, della direttiva
2004/18, quest’ultima si applica segnatamente agli appalti pubblici di
forniture, il cui valore stimato al netto dell’imposta sul valore aggiunto è
pari o superiore a EUR 200000, aggiudicati da amministrazioni aggiudicatrici
diverse dalle autorità governative centrali indicate nell’allegato IV della
medesima direttiva.  
  
---|---  
  
7

|

L’articolo 26 della stessa direttiva, intitolato «Condizioni di esecuzione
dell’appalto», dispone quanto segue:

«Le amministrazioni aggiudicatrici possono esigere condizioni particolari in
merito all’esecuzione dell’appalto purché siano compatibili con il diritto
comunitario e siano precisate nel bando di gara o nel capitolato d’oneri. Le
condizioni di esecuzione di un appalto possono basarsi in particolare su
considerazioni sociali e ambientali».  
  
---|---  
  
8

|

L’articolo 27 della stessa direttiva, dal titolo «Obblighi relativi alla
fiscalità, alla tutela dell’ambiente, alle disposizioni in materia di
sicurezza e alle condizioni di lavoro», così prevede:

«1. L’amministrazione aggiudicatrice può precisare o può essere obbligata da
uno Stato membro a precisare nel capitolato d’oneri l’organismo o gli
organismi dai quali i candidati o gli offerenti possono ottenere le pertinenti
informazioni sugli obblighi relativi (…) alle condizioni di lavoro che sono in
vigore nello Stato membro, nella regione o nella località in cui devono essere
fornite le prestazioni e che si applicheranno ai lavori effettuati nel
cantiere o ai servizi forniti nel corso dell’esecuzione dell’appalto.

2\. L’amministrazione aggiudicatrice che fornisce le informazioni di cui al
paragrafo 1 chiede agli offerenti o ai candidati in una procedura di
aggiudicazione d’appalti di indicare di aver tenuto conto, in sede di
preparazione della propria offerta, degli obblighi in materia di sicurezza e
di condizioni di lavoro in vigore nel luogo in cui la prestazione dev’essere
effettuata.

(...)».  
  
---|---  
  
Il diritto tedesco

Le norme federali

9

|

L’articolo 97, paragrafo, 4 della legge che reprime le limitazioni alla
concorrenza (Gesetz gegen Wettbewerbsbeschränkungen), nella versione del 26
giugno 2013 (BGBl. 2013 I, pag. 1750), modificata da ultimo dall’articolo 5
della legge del 21 luglio 2014 (BGBl. 2014 I, pag. 1066), così dispone:

«Gli appalti sono aggiudicati a imprese specializzate, efficienti, affidabili
e rispettose della legge. L’esecuzione dell’appalto può essere assoggettata ad
obblighi supplementari per l’aggiudicatario, attinenti, in particolare, ad
aspetti sociali, ambientali o d’innovazione, se sono obiettivamente collegati
con l’oggetto dell’appalto e sono menzionati nella descrizione della
prestazione da fornire. L’aggiudicatario può essere assoggettato ad ulteriori
obblighi o ad obblighi che vadano oltre quelli summenzionati solo se sono
previsti nella legislazione federale o dei Länder».  
  
---|---  
  
10

|

A norma della legge sulle condizioni di lavoro obbligatorie applicabili alle
prestazioni di servizi transfrontaliere del 26 febbraio 1996 (Gesetz über
zwingende Arbeitsbedingungen bei grenzüberschreitenden Dienstleistungen –
Arbeitnehmer-Entsendegesetz) (BGBl. 1996 I, pag. 227; in prosieguo:
l’«AEntG»), per il settore dei servizi postali è stato concluso il 29 novembre
2007 un contratto collettivo di fissazione di un salario minimo obbligatorio
ed esso è stato dichiarato di applicazione generale per tutte le imprese di
tale settore con un regolamento del 28 dicembre 2007. Con una sentenza
Bundesverwaltungsgericht (Corte amministrativa federale) del 28 gennaio 2010,
tale regolamento è stato tuttavia annullato, cosicché all’epoca dei fatti nel
procedimento principale, non esisteva, per il settore dei servizi postali, un
salario minimo obbligatorio.  
  
---|---  
  
11

|

La legge recante disciplina del salario minimo generale dell’11 agosto 2014
(Gesetz zur Regelung eines allgemeinen Mindestlohns) (BGBl. 2014 I, pag.
1348), in linea di principio, prevede a partire dal 1o gennaio 2015 un salario
minimo orario pari ad un ammontare lordo di EUR 8,50 per tutti i lavoratori.  
  
---|---  
  
Le norme della Renania‑Palatinato

12

|

L’articolo 1 della legge del Land Rheinland-Pfalz (Renania‑Palatinato) diretta
a garantire il rispetto dei contratti collettivi e del salario minimo
nell’aggiudicazione degli appalti pubblici del 1o dicembre 2010 (Landesgesetz
zur Gewährleistung von Tariftreue und Mindestentgelt bei öffentlichen
Auftragsvergaben) (in prosieguo: la «LTTG»), al suo paragrafo 1 così dispone:

«La presente legge combatte le distorsioni della concorrenza che si verificano
nell’aggiudicazione degli appalti pubblici per effetto dell’impiego di
manodopera a buon mercato e attenua gli oneri che ne risultano per il sistema
di protezione sociale. A tal fine essa dispone che le amministrazioni
aggiudicatrici (...) possono designare come aggiudicatarie degli appalti
pubblici, a norma della presente legge, solo imprese che versino ai propri
dipendenti il salario minimo fissato nella presente legge e che rispettino i
contratti collettivi».  
  
---|---  
  
13

|

L’articolo 3, della LTTG, intitolato «Salario minimo», al suo paragrafo 1,
così prevede:

«Qualora non si possa esigere il rispetto dei contratti collettivi ai sensi
dell’articolo 4, gli appalti pubblici possono essere attribuiti solo ad
imprese che, al momento del deposito dell’offerta, si impegnino per iscritto a
versare al proprio personale, per l’esecuzione della prestazione, un salario
minimo orario pari ad un importo lordo di EUR 8,50 (salario minimo) e ad
applicare, a vantaggio dei dipendenti, durante il periodo di esecuzione, le
modifiche del salario minimo (...). (…) Laddove all’atto della presentazione
dell’offerta manchi la dichiarazione relativa al salario minimo ed essa non
sia stata presentata neppure dopo una richiesta in tal senso, l’offerta è
esclusa dalla valutazione. Se il servizio (competente) ha pubblicato modelli
(...) di dichiarazioni relative al salario minimo, possono essere utilizzati
tali modelli».  
  
---|---  
  
14

|

A seguito dell’adozione del regolamento del governo della Renania-Palatinato
dell’11 dicembre 2012, il salario orario minimo di cui all’articolo 3,
paragrafo 1, della LTTG ammonta oramai ad un importo orario lordo di EUR 8,70.  
  
---|---  
  
15

|

Ai sensi dell’articolo 4 della LTTG, intitolato «Obbligo di rispettare i
contratti collettivi»:

«(1) Gli appalti pubblici che rientrano nell’ambito di applicazione della
legge relativa alle condizioni di lavoro obbligatoriamente applicabili ai
lavoratori in distacco transfrontaliero o regolarmente utilizzati nel
territorio nazionale [(Gesetz über zwingende Arbeitsbedingungen für
grenzüberschreitend entsandte und für regelmäßig im Inland beschäftigte
Arbeitnehmer und Arbeitnehmerinnen), del 20 aprile 2009 (BGBl. 2009 I, pag.
799)], nella versione in vigore, possono essere aggiudicati solo ad imprese
che si impegnino per iscritto, all’atto del deposito dell’offerta, a versare
al proprio personale, per l’esecuzione della prestazione, un salario per lo
meno corrispondente, quanto ad importo e modalità, alle disposizioni del
contratto collettivo vincolante per l’impresa ai sensi della [suddetta legge].

(...)

(6) Laddove all’atto del deposito dell’offerta manchi la dichiarazione
relativa al rispetto dei contratti collettivi ed essa non sia stata presentata
neppure dopo una richiesta in tal senso, l’offerta è esclusa dalla
valutazione. Se il servizio [competente] ha pubblicato modelli (...) di
dichiarazioni relative al rispetto dei contratti collettivi, possono essere
utilizzati tali modelli».  
  
---|---  
  
16

|

L’articolo 5 della LTTG, intitolato «Subappaltatori», al suo paragrafo 2 così
prevede:

«Nel caso in cui prestazioni contrattuali siano eseguite da subappaltatori,
l’impresa garantisce il rispetto, da parte di questi ultimi, degli obblighi
menzionati agli articoli 3 e 4 e trasmette all’amministrazione aggiudicatrice
dichiarazioni dei subappaltatori in materia di salario minimo e di rispetto
dei contratti collettivi. (...)».  
  
---|---  
  
17

|

L’articolo 6 della LTTG, intitolato «Prove e controllo», impone taluni
obblighi all’aggiudicatario e ai subappaltatori, attinenti in particolare alla
conservazione e alla messa a disposizione di documenti e di dati, che mirano a
consentire all’amministrazione aggiudicatrice di controllare il rispetto degli
obblighi imposti dalla LTTG.  
  
---|---  
  
18

|

L’articolo 7 della LTTG, intitolato «Sanzioni», così dispone:

«(1) Per garantire il rispetto degli obblighi definiti agli articoli da 3 a 6,
le amministrazioni aggiudicatrici convengono con l’aggiudicatario una penale
contrattuale in ragione dell’1% del valore dell’appalto per ciascuna
violazione imputabile, in caso di pluralità di violazioni, l’importo
complessivo non può superare il 10% del valore dell’appalto. L’aggiudicatario
sarà parimenti tenuto al pagamento della penale contrattuale di cui alla prima
frase allorché l’inadempimento è imputabile ad uno dei suoi subappaltatori e
l’aggiudicatario era a conoscenza di tale inadempimento o avrebbe dovuto
esserlo. Qualora la penale contrattuale risultasse di importo
sproporzionatamente elevato, su richiesta dell’aggiudicatario,
l’amministrazione aggiudicatrice può ridurla ad un importo adeguato. (...)

(2) L’amministrazione aggiudicatrice conviene con l’aggiudicatario che il
mancato rispetto, costituito per lo meno da una negligenza grave e grossolana,
delle prescrizioni di cui agli articoli da 3 a 6 da parte dell’aggiudicatario
autorizza l’amministrazione aggiudicatrice a risolvere il contratto senza
preavviso per motivo grave.

(3) Laddove l’aggiudicatario o un subappaltatore non abbia adempiuto, per
negligenza perlomeno grossolana oppure ripetutamente, agli obblighi ad esso
incombenti a norma della presente legge, l’amministrazione aggiudicatrice può
escludere detto aggiudicatario o detto subappaltatore dalle gare di appalto
per un periodo massimo di tre anni.

(...)».  
  
---|---  
  
Procedimento principale e questioni pregiudiziali

19

|

Dalla decisione di rinvio risulta che, il 23 aprile 2013, la città di Landau
ha bandito, a livello dell’Unione europea, un appalto d’opere, in una
procedura aperta, divisa in due lotti, riguardante un appalto pubblico per i
servizi postali di tale città che mirava in particolare, alla conclusione di
un contratto quadro per la raccolta, il trasporto alla distribuzione di
lettere, di pacchi e pacchetti. La durata prevista del contratto era di due
anni, con la possibilità per l’amministrazione aggiudicatrice di prorogarlo al
massimo due volte, ogni volta per un periodo di un anno.  
  
---|---  
  
20

|

Conformemente al punto III 2.2, punto 4, del bando di gara, contenuto nella
rubrica «Capacità economica e finanziaria», «l’aggiudicatario rispetta le
disposizioni [della LTTG]».  
  
---|---  
  
21

|

All’epoca dei fatti nel procedimento principale, non esisteva un contratto
collettivo che fissasse un salario minimo e vincolasse le imprese del settore
dei servizi postali ai sensi della AEntG. Alla stessa epoca le imprese non
erano neppure assoggettate all’obbligo di pagare il salario minimo generale
istituito con la legge dell’11 agosto 2014 recante disciplina del salario
minimo generale.  
  
---|---  
  
22

|

L’allegato E6 del capitolato d’oneri dell’appalto di cui trattasi nel
procedimento principale era intitolato «Modello di dichiarazione conforme
all’articolo 3, paragrafo 1, della LTTG». Tale allegato era destinato a
consentire agli offerenti di presentare, all’atto del deposito della loro
offerta, la propria dichiarazione relativa al salario minimo e le
dichiarazioni dei loro subappaltatori.  
  
---|---  
  
23

|

Il modello di dichiarazione era formulato nei termini seguenti:

«Con le presenti, mi impegno/ci impegnamo

|

1.

|

a pagare ai dipendenti, nell’ambito dell’esecuzione della prestazione,
perlomeno il salario (lordo) orario dovuto ai sensi del regolamento del Land
in vigore ai fini della fissazione del salario minimo di cui all’articolo 3,
paragrafo 2, terza frase, [della LTTG], tranne nel caso in cui la prestazione
sia fornita da persone in formazione;  
  
---|---  
  
2.

|

a scegliere con cura i subappaltatori e in particolare a verificare se le loro
offerte abbiano potuto essere calcolate in base al salario minimo da pagare;  
  
---|---  
  
3.

|

in caso di esecuzione dell’appalto con subappaltatori o con dipendenti di
un’agenzia di lavoro temporaneo o con dipendenti dell’agenzia di lavoro
temporaneo del subappaltatore, a garantire il rispetto degli obblighi
risultanti dall’articolo 4, paragrafo 1, della LTTG o dell’articolo 3,
paragrafo 1, della LTTG e a presentare all’amministrazione aggiudicatrice
dichiarazioni con le quali i subappaltatori e le agenzie di lavoro temporaneo
si impegnano a rispettare il salario minimo e i contratti collettivi;  
  
---|---  
  
4.

|

a tenere a disposizione documenti completi e verificabili riguardanti i
dipendenti assegnati all’esecuzione dell’appalto, a presentare tali documenti
all’amministrazione aggiudicatrice su richiesta di quest’ultima e ad informare
i dipendenti della possibilità di controlli effettuati dall’amministrazione
aggiudicatrice».  
  
---|---  
  
24

|

Con lettera del 16 maggio 2013, la RegioPost ha sostenuto che le dichiarazioni
relative al salario minimo di cui all’articolo 3 della LTTG erano contrarie al
diritto degli appalti pubblici. Essa ha allegato alla propria offerta,
depositata nei termini fissati, dichiarazioni dei propri subappaltatori che
essa stessa aveva redatto. Relativamente a se stessa non ha tuttavia
depositato alcuna dichiarazione sul rispetto del salario minimo.  
  
---|---  
  
25

|

Con messaggio di posta elettronica in data 25 giugno 2013, la città di Landau
ha offerto alla RegioPost la possibilità di produrre, entro il termine di
quattordici giorni, le dichiarazioni relative al salario minimo di cui
all’articolo 3, della LTTG, indicando nel contempo che l’offerta della
RegioPost sarebbe stata esclusa qualora quest’ultima non avesse ottemperato a
tale richiesta.  
  
---|---  
  
26

|

Con lettera del 27 giugno 2013, la RegioPost si è limitata a ribadire le
proprie censure e ad annunciare che, in caso di esclusione della propria
offerta, essa avrebbe presentato ricorso.  
  
---|---  
  
27

|

Con lettera dell’11 luglio 2013, la città di Landau ha informato la RegioPost
del fatto che la sua offerta non poteva essere valutata, mancando le
dichiarazioni relative al salario minimo di cui all’articolo 3 della LTTG.
Nella medesima lettera si indicava inoltre che il primo lotto dell’appalto
sarebbe stato aggiudicato alla PostCon Deutschland GmbH e il secondo lotto
alla Deutsche Post AG.  
  
---|---  
  
28

|

Con decisione del 23 ottobre 2013, la Vergabekammer Rheinland-Pfalz
(commissione per gli appalti pubblici per la Renania-Palatinato) ha respinto
il ricorso proposto il 15 luglio 2013 dalla RegioPost, considerando, in
particolare, che l’offerta di quest’ultima era stata a giusto titolo esclusa
per la mancanza delle dichiarazioni relative al salario minimo che erano state
legittimamente richieste dall’amministrazione aggiudicatrice.  
  
---|---  
  
29

|

Investito della controversia in appello, il giudice del rinvio ritiene che per
la soluzione di tale controversia sia necessario stabilire se esso sia tenuto
a disapplicare l’articolo 3 della LTTG giacché tale disposizione sarebbe
incompatibile con il diritto dell’Unione.  
  
---|---  
  
30

|

Detto giudice considera che l’articolo 3, paragrafo 1, della LTTG contiene una
condizione particolare relativa all’esecuzione dell’appalto che, ai sensi
dell’articolo 26 della direttiva 2004/18, è lecita solo se compatibile con il
diritto dell’Unione.  
  
---|---  
  
31

|

Orbene, detto giudice considera di non essere in grado di verificare tale
compatibilità, anche tenuto conto della giurisprudenza della Corte e in
particolare della sentenza Rüffert (C‑346/06, EU:C:2008:189).  
  
---|---  
  
32

|

A giudizio del giudice del rinvio la circostanza che la RegioPost sia
un’impresa stabilita in Germania e che gli altri subappaltatori abbiano la
loro sede nel territorio di questo stesso Stato membro non osta ad una domanda
di pronuncia pregiudiziale, giacché stabilire se una disposizione di diritto
nazionale debba essere disapplicata per un’eventuale incompatibilità con il
diritto dell’Unione è una questione di diritto che si pone indipendentemente
dalla nazionalità delle parti nella procedura di aggiudicazione dell’appalto o
di ricorso.  
  
---|---  
  
33

|

Relativamente alla compatibilità della misura nazionale controversa nel
procedimento principale con l’articolo 56, paragrafo 1, TFUE, il giudice del
rinvio rileva che l’obbligo, per le imprese stabilite negli Stati membri
diversi dalla Repubblica federale di Germania, di fissare i salari versati ai
loro dipendenti ad un livello retributivo più elevato, applicabile nel luogo
di esecuzione dell’appalto che si trova in quest’ultimo Stato, fa perdere a
tali imprese il vantaggio concorrenziale che esse traggono dai loro costi
salariali meno elevati, mentre il suddetto vantaggio è spesso necessario per
compensare i vantaggi strutturali di cui godono le imprese nazionali e per
avere accesso al mercato considerato. L’obbligo di rispettare il salario
minimo fissato all’articolo 3, paragrafo 1, della LTTG costituirebbe quindi un
ostacolo per le imprese stabilite in tali altri Stati membri, che è, in linea
di principio, vietato dall’articolo 56, paragrafo 1, TFUE.  
  
---|---  
  
34

|

Nondimeno il giudice del rinvio ritiene che il diritto dell’Unione non osti
all’applicazione dell’articolo 3, paragrafo 1, della LTTG nei confronti di
tali imprese ove ricorrano i presupposti per l’applicazione dell’articolo 3,
paragrafo 1, della direttiva 97/71. Orbene, secondo tale giudice si possono
nutrire dubbi a tale riguardo.  
  
---|---  
  
35

|

Da un lato, il suddetto giudice osserva che, pur se l’articolo 3, paragrafo 1,
della LTTG costituisce effettivamente una disposizione legislativa che fissa
la tariffa salariale minima, tale disposizione non garantisce ai lavoratori il
pagamento del salario minimo da parte dei loro datori di lavoro. La suddetta
disposizione nazionale si limita, infatti, a vietare all’amministrazione
aggiudicatrice di attribuire un appalto pubblico ad offerenti che non si siano
impegnati a versare il salario minimo in essa previsto ai lavoratori assegnati
all’esecuzione dell’appalto pubblico di cui trattasi.  
  
---|---  
  
36

|

D’altro lato, tale giudice sottolinea che l’obbligo relativo al salario minimo
previsto all’articolo 3, paragrafo 1, della LTTG riguarda unicamente i
lavoratori dell’aggiudicatario che sono assegnati all’esecuzione dell’appalto
pubblico di cui trattasi. Orbene un lavoratore assegnato all’esecuzione di un
appalto privato non sarebbe meno degno di protezione sociale di un lavoratore
che è assegnato all’esecuzione di un appalto pubblico.  
  
---|---  
  
37

|

Con riferimento all’insegnamento che va tratto dalla sentenza Rüffert
(C‑346/06, EU:C:2008:189), il giudice del rinvio fa osservare che nella
dottrina tedesca si sostiene, in particolare, che tale sentenza deve essere
intesa nel senso che l’articolo 3, paragrafo 1, della direttiva 96/71 non osta
ad una disposizione come quella di cui all’articolo 3, paragrafo 1, della LTTG
che fissa, in una disposizione di legge, una tariffa salariale minima, anche
se quest’ultima deve essere rispettata solo nell’ambito dell’esecuzione degli
appalti pubblici, dal momento che la necessità di un’applicazione generale
riguarderebbe non le disposizioni legislative, ma solo i contratti collettivi.  
  
---|---  
  
38

|

Nondimeno il giudice del rinvio afferma di nutrire seri dubbi quanto
all’esattezza di tale tesi. Trattandosi di una limitazione ad una libertà
fondamentale quale la libera prestazione di servizi, tale giudice ritiene che
sarebbe illogico interpretare l’articolo 3, paragrafo 1, della suddetta
direttiva nel senso che esso imporrebbe che i contratti collettivi che fissano
un salario minimo siano d’applicazione generale, comprendendo tutti i
lavoratori del settore interessato, indipendentemente dal fatto che essi siano
impiegati nell’esecuzione di appalti pubblici o di appalti privati, mentre
l’ambito di applicazione di disposizioni legislative che fissano un salario
minimo potrebbe essere limitato ai soli lavoratori assegnati all’esecuzione di
appalti pubblici.  
  
---|---  
  
39

|

Il suddetto giudice ritiene che, laddove dovesse concludersi che una
disposizione nazionale quale l’articolo 3, paragrafo 1, della LTTG, che impone
agli offerenti e ai loro subappaltatori l’obbligo di impegnarsi a versare al
personale che esegue le prestazioni oggetto di un appalto pubblico un salario
minimo, è compatibile con l’articolo 56 TFUE, ci si dovrebbe interrogare sulla
compatibilità con l’articolo 26 della direttiva 2004/18 della sanzione
prevista da tale disposizione nazionale in caso di violazione del suddetto
obbligo, vale a dire l’esclusione dell’offerente dalla partecipazione alla
procedura di aggiudicazione dell’appalto.  
  
---|---  
  
40

|

Il giudice del rinvio considera che tale compatibilità appare dubbia in
quanto, pur se l’articolo 3, paragrafo 1, della LTTG costituisce una
condizione particolare riguardante l’esecuzione dell’appalto ai sensi
dell’articolo 26 della suddetta direttiva, quest’ultima non prevede un motivo
d’esclusione dalla partecipazione ad un appalto relativo alla violazione della
suddetta condizione particolare. Un motivo d’esclusione siffatto sarebbe
peraltro difficile da comprendere in quanto la questione del rispetto da parte
di un offerente delle condizioni particolari alle quali si è impegnato si pone
solo dopo l’attribuzione dell’appalto a tale operatore. Non si tratterebbe
pertanto di un criterio di selezione qualitativa che possa giustificare
l’esclusione di un offerente.  
  
---|---  
  
41

|

Il giudice del rinvio considera che la sanzione dell’esclusione dell’offerta
in caso di mancato rispetto dell’articolo 3, paragrafo 1, della LTTG non si
fonderebbe su un valido motivo giacché gli impegni imposti da tale
disposizione hanno soltanto natura dichiarativa.  
  
---|---  
  
42

|

Il giudice del rinvio considera peraltro che tale sanzione appare inutile in
quanto, nell’ambito di una procedura di aggiudicazione di un appalto pubblico
come quello di cui trattasi nel procedimento principale, l’obbligo relativo al
pagamento del salario minimo previsto all’articolo 3, paragrafo 1, della LTTG
rientra tra gli obblighi contenuti tanto nel bando di gara, quanto nel
capitolato degli oneri, a cui l’aggiudicatario è contrattualmente tenuto a
seguito dell’assegnazione dell’appalto e di cui la penale contrattuale
istituita dall’articolo 7, paragrafo 1, della LTTG mira a garantire il
rispetto.  
  
---|---  
  
43

|

In tale contesto, l’Oberlandesgericht Koblenz (Tribunale regionale superiore
di Coblenza) ha deciso di sospendere il procedimento e di sottoporre alla
Corte le seguenti questioni pregiudiziali:

|

«1)

|

Se l’articolo 56, paragrafo 1, TFUE, in combinato disposto con l’articolo 3,
paragrafo 1, della direttiva [96/71], debba essere interpretato nel senso che
osta ad una norma nazionale che imponga ad un ente pubblico aggiudicatore di
attribuire appalti esclusivamente alle imprese e ai loro subappaltatori che,
all’atto della presentazione dell’offerta, si impegnino per iscritto a
corrispondere ai propri dipendenti, impiegati per l’esecuzione del contratto,
un salario minimo fissato dallo Stato solo per gli appalti pubblici ma non per
quelli privati, qualora non siano previsti né un salario minimo legale di
applicazione generale, né un contratto collettivo di applicazione generale
vincolante per i potenziali aggiudicatari ed eventuali subappaltatori.  
  
---|---  
  
2)

|

In caso di soluzione negativa della prima questione:

Se il diritto dell’Unione in materia di appalti pubblici, in particolare
l’articolo 26 della direttiva [2004/18], debba essere interpretato nel senso
che osta ad una norma nazionale, come l’articolo 3, paragrafo 1, terza frase,
LTTG, che prevede l’esclusione obbligatoria di un’offerta nel caso in cui un
operatore economico non abbia assunto, mediante dichiarazione scritta già
all’atto della presentazione dell’offerta, un obbligo di fare al quale, in
caso di aggiudicazione, sarebbe stato tenuto contrattualmente, anche in
mancanza di tale dichiarazione».  
  
---|---  
  
Sulle questioni pregiudiziali

Sulla ricevibilità

44

|

La città di Landau nonché i governi tedesco e italiano sollevano un’eccezione
di irricevibilità della prima questione, adducendo l’assenza, confermata dal
giudice del rinvio, di qualsiasi elemento transfrontaliero che caratterizzi la
controversia nel procedimento principale, giacché tutte le imprese che hanno
partecipato alla procedura di gara d’appalto di cui trattasi sono stabilite
nel territorio dello Stato membro cui appartiene l’autorità giudicatrice,
ossia la Repubblica federale di Germania. Mancando un elemento
transfrontaliero, la Corte non sarebbe competente ad esprimersi sulla
compatibilità della misura controversa nel procedimento principale con la
direttiva 96/71 e/o l’articolo 56 TFUE. Per simili ragioni il governo italiano
contesta del pari la ricevibilità della seconda questione.  
  
---|---  
  
45

|

Tali obiezioni vanno respinte.  
  
---|---  
  
46

|

Preliminarmente, occorre ricordare che la circostanza che, formalmente, il
giudice nazionale abbia formulato una questione pregiudiziale facendo
riferimento a talune disposizioni del diritto dell’Unione non osta a che la
Corte fornisca a detto giudice tutti gli elementi di interpretazione che
possono essere utili per la soluzione della causa di cui è investito,
indipendentemente dal fatto che esso vi abbia fatto o meno riferimento nella
formulazione delle sue questioni. Spetta, al riguardo, alla Corte trarre
dall’insieme degli elementi forniti dal giudice nazionale e, in particolare,
dalla motivazione della decisione di rinvio, gli elementi di diritto
dell’Unione che richiedano un’interpretazione, tenuto conto dell’oggetto della
controversia (v. sentenza Vicoplus e a., da C‑307/09 a C‑309/09, EU:C:2011:64,
punto 22 e giurisprudenza ivi citata).  
  
---|---  
  
47

|

A tal riguardo, per fornire una risposta utile al giudice del rinvio, la prima
questione deve essere anzitutto esaminata alla luce della disposizione del
diritto dell’Unione che la regola specificamente, vale a dire l’articolo 26
della direttiva 2004/18, disposizione alla quale si è peraltro espressamente
riferito il giudice del rinvio nell’ambito della seconda questione (v., per
analogia, sentenza Rüffert, C‑346/06, EU:C:2008:189, punto 18).  
  
---|---  
  
48

|

Orbene, dal fascicolo di cui dispone la Corte – in particolare dalla decisione
della Vergabekammer Rheinland-Pfalz (commissione per gli appalti pubblici per
la Renania-Palatinato) alla quale si fa riferimento al punto 28 della presente
sentenza – risulta chiaramente che la summenzionata direttiva è applicabile
nel procedimento principale giacché il valore dell’appalto pubblico di cui
trattasi supera ampiamente la pertinente soglia d’applicazione della stessa
direttiva, la quale, alla data dei fatti nel procedimento principale, era
fissata in EUR 200000.  
  
---|---  
  
49

|

Dal momento che nella fattispecie, è applicabile la direttiva 2004/18,
circostanza che peraltro non è stata contestata da nessuno degli interessati
che hanno depositato osservazioni scritte o che sono stati presenti
all’udienza dinanzi la Corte, una questione relativa all’interpretazione
vertente su una delle sue disposizioni, nella fattispecie l’articolo 26, è
ricevibile, anche se essa è sollevata, come avviene nella presente causa,
nell’ambito di una controversia i cui elementi si collocano tutti all’interno
di un solo Stato membro.  
  
---|---  
  
50

|

Inoltre, anche se nella presente fattispecie tutti gli elementi di tale
controversia si collocano all’interno di un solo Stato membro, la Corte è
competente a pronunciarsi sull’articolo 56 TFUE, nei limiti in cui lo consenta
il grado di armonizzazione previsto da tale direttiva.  
  
---|---  
  
51

|

Infatti, poiché il valore dell’appalto di cui trattasi nel procedimento
principale supera manifestamente la pertinente soglia d’applicazione della
stessa direttiva, si deve considerare che tale appalto presenta un interesse
transfrontaliero certo. Non si può quindi in alcun modo escludere che imprese
stabilite in Stati diversi dalla Repubblica federale di Germania siano state
interessate a partecipare al suddetto appalto a seguito della pubblicazione
del bando di gara, anche se, in definitiva, esse hanno deciso di non
parteciparvi per ragioni loro proprie, ma che, per talune di tali imprese che
sono stabilite in Stati membri nei quali il costo della vita e la tariffa
salariale minima in vigore sono significativamente inferiori a quelli
esistenti in Renania-Palatinato, potrebbero includere l’obbligo espressamente
previsto di rispettare il salario minimo imposto in tale Land.  
  
---|---  
  
52

|

Ne consegue che la prima questione, riformulata nel senso che essa verte in
primo luogo sull’interpretazione dell’articolo 26 della direttiva 2004/18, e
la seconda questione sono ricevibili.  
  
---|---  
  
Nel merito

Sulla prima questione

53

|

Alla luce delle considerazioni che precedono riguardanti la ricevibilità della
domanda di pronuncia pregiudiziale, occorre considerare che, con la sua prima
questione, il giudice del rinvio chiede, in sostanza, se l’articolo 26 della
direttiva 2004/18 debba essere interpretato nel senso che esso osta ad una
normativa di un ente regionale di uno Stato membro, come quella di cui
trattasi nel procedimento principale, che impone agli offerenti e ai loro
subappaltatori di impegnarsi, mediante una dichiarazione scritta che deve
essere allegata alla loro offerta, a versare un salario minimo fissato da tale
legislazione al personale che sarà assegnato all’esecuzione delle prestazioni
oggetto dell’appalto pubblico di cui trattasi.  
  
---|---  
  
54

|

A tal proposito, una disposizione nazionale come quella di cui all’articolo 3,
della LTTG, per il fatto che prevede l’obbligo per qualsiasi offerente e
subappaltatore di impegnarsi nei confronti dell’autorità giudicatrice a
versare un salario minimo determinato dalla legge al personale assegnato
all’esecuzione dell’appalto pubblico di cui trattasi, deve essere qualificata
come «condizione particolare in merito all’esecuzione dell’appalto» basata su
«considerazioni sociali» ai sensi dell’articolo 26 di tale direttiva.  
  
---|---  
  
55

|

Nella fattispecie, tale condizione particolare è stata menzionata tanto nel
bando di gara quanto nel capitolato degli oneri, cosicché è soddisfatto il
requisito procedurale di trasparenza, posto da quest’ultimo articolo.  
  
---|---  
  
56

|

Peraltro, dal considerando 33 della medesima direttiva risulta che una
condizione particolare di esecuzione dell’appalto è compatibile con il diritto
dell’Unione solo allorché essa non è, direttamente o indirettamente,
discriminatoria. Orbene, è pacifico che una disposizione nazionale come quella
di cui trattasi nel procedimento principale soddisfa siffatta condizione.  
  
---|---  
  
57

|

Inoltre, secondo una giurisprudenza costante della Corte, una misura
nazionale, se rientra in un settore che è stato oggetto di un’armonizzazione
completa a livello dell’Unione, deve essere valutata alla luce delle
disposizioni di tale misura di armonizzazione e non di quelle del diritto
primario (v., in questo senso, in particolare, sentenze DaimlerChrysler,
C‑324/99, EU:C:2001:682, punto 32; Brzeziński,C‑313/05, EU:C:2007:33, punto
44, e Commissione/Ungheria, C‑115/13, EU:C:2014:253, punto 38).  
  
---|---  
  
58

|

Orbene, a norma dell’articolo 26 della direttiva 2014/18, possono essere
imposte condizioni particolari in merito all’esecuzione dell’appalto «purché
siano compatibili con il diritto comunitario».  
  
---|---  
  
59

|

Da ciò consegue che la suddetta direttiva non disciplina in maniera esaustiva
il settore delle condizioni particolari in merito all’esecuzione degli
appalti, cosicché la normativa controversa nel procedimento principale può
essere valutata alla luce del diritto primario dell’Unione.  
  
---|---  
  
60

|

Stando così le cose, conformemente al considerando 34 della direttiva 2004/18,
nell’ambito dell’esame della compatibilità della misura nazionale controversa
nel procedimento principale con il diritto dell’Unione occorre verificare se,
nelle situazioni transfrontaliere in cui lavoratori di uno Stato membro
forniscono servizi in un altro Stato membro per la realizzazione dell’appalto
pubblico, nei confronti dei lavoratori distaccati siano rispettate nel paese
ospitante le condizioni minime enunciate dalla direttiva 96/71.  
  
---|---  
  
61

|

Nella fattispecie, si deve constatare che il giudice del rinvio si interroga
sugli effetti della misura nazionale controversa nel procedimento principale
sulle imprese stabilite al di fuori del territorio tedesco che hanno potuto
nutrire un interesse a partecipare alla procedura di aggiudicazione
dell’appalto pubblico considerato e ipotizzare il distacco dei loro lavoratori
in tale territorio, in quanto tali imprese potrebbero aver rinunciato alla
suddetta partecipazione a causa dell’obbligo ad esse posto di impegnarsi a
rispettare il salario minimo imposto dalla LTTG. Occorre pertanto esaminare
tale misura nazionale alla luce dell’articolo 3, paragrafo 1, della direttiva
96/71.  
  
---|---  
  
62

|

Si deve a tal proposito constatare che una disposizione come quella di cui
all’articolo 3, della LTTG va qualificata come «disposizione legislativa», ai
sensi dell’articolo 3, paragrafo 1, primo comma, primo trattino, della
suddetta direttiva, che prevede una «tariffa minima salariale», ai sensi
dell’articolo 3, paragrafo 1, primo comma, lettera c), della stessa direttiva.
Infatti, da un lato, contrariamente alla legge del land Bassa Sassonia sugli
appalti pubblici che era oggetto della causa conclusasi con la sentenza
Rüffert (C‑346/06, EU:C:2008:189), una disposizione come l’articolo 3, della
LTTG fissa essa stessa la tariffa minima salariale. D’altro lato, all’epoca
dei fatti nel procedimento principale, né la AEntG né nessun’altra
disposizione nazionale imponeva, per il settore servizi postali, un salario di
livello inferiore.  
  
---|---  
  
63

|

Siffatta qualificazione non può essere rimessa in discussione dalla
circostanza che la misura nazionale considerata si applica agli appalti
pubblici e non a quelli privati, giacché la condizione dell’applicazione
generale definita all’articolo 3, paragrafo 8, primo comma, della direttiva
96/71 è applicabile unicamente ai contratti collettivi o agli arbitrati di cui
all’articolo 3, paragrafo 1, primo comma, secondo trattino, della stessa
direttiva.  
  
---|---  
  
64

|

Per di più, dal momento che la misura nazionale controversa nel procedimento
principale rientra nell’ambito di applicazione dell’articolo 26 della
direttiva 2004/18, che consente, a determinate condizioni, di imporre un
salario minimo negli appalti pubblici, non si può esigere che tale misura si
estenda oltre detto ambito specifico, imponendosi in maniera generale in tutti
gli appalti, compresi quelli privati.  
  
---|---  
  
65

|

La limitazione dell’ambito di applicazione della misura nazionale agli appalti
pubblici è, infatti, la mera conseguenza del fatto che esistono norme del
diritto dell’Unione che sono specifiche per tale settore, nella fattispecie le
norme previste dalla direttiva 2004/18.  
  
---|---  
  
66

|

Da ciò consegue che l’articolo 26 della direttiva 2004/18, in combinato
disposto con la direttiva 96/71, consente allo Stato membro ospitante di
prevedere, nell’ambito dell’aggiudicazione di un appalto pubblico, una norma
vincolante ai fini della protezione minima di cui all’articolo 3, paragrafo 1,
primo comma, lettera c), di tale direttiva, come quella controversa nel
procedimento principale, che impone il rispetto da parte delle imprese
stabilite in altri Stati membri di una tariffa minima salariale a vantaggio
dei loro lavoratori distaccati nel territorio dello Stato membro ospitante per
l’esecuzione di tale appalto pubblico. Una norma siffatta, rientra infatti nel
livello di protezione che deve essere garantito a tali lavoratori (v., in tal
senso, sentenza Laval un Partneri, C‑341/05, EU:C:2007:809, punti 74, 80 e
81).  
  
---|---  
  
67

|

Siffatta interpretazione dell’articolo 26 della direttiva 2004/18 è inoltre
confermata da una lettura di tale disposizione alla luce dell’articolo 56
TFUE, in quanto la direttiva in parola mira, segnatamente, a realizzare la
libera prestazione dei servizi, la quale rientra nel novero delle libertà
fondamentali garantite dal Trattato (v., per analogia, sentenza Rüffert,
C‑346/06, EU:C:2008:189, punto 36).  
  
---|---  
  
68

|

Risulta peraltro del considerando 2 di tale direttiva che le disposizioni di
coordinamento contenute nella stessa direttiva riguardo agli appalti pubblici
che superano un determinato importo devono essere interpretate conformemente
alle norme e ai principi del Trattato, tra cui quelli relativi alla libera
prestazione dei servizi.  
  
---|---  
  
69

|

A tal proposito, dalla giurisprudenza della Corte emerge che l’imposizione, in
virtù di una normativa nazionale, di un salario minimo agli offerenti e ai
loro eventuali subappaltatori stabiliti in uno Stato membro diverso da quello
a cui appartiene l’amministrazione aggiudicatrice e nel quale le tariffe
salariali minime sono inferiori costituisce un onere economico supplementare,
atto ad impedire, ostacolare o rendere meno attraenti le loro prestazioni
nello Stato ospitante. Pertanto, un provvedimento come quello in discussione
nel procedimento principale è idoneo a costituire una restrizione ai sensi
dell’articolo 56 TFUE (v., in tal senso, sentenza Bundesdruckerei, C‑549/13,
EU:C:2014:2235, punto 30).  
  
---|---  
  
70

|

Una misura nazionale del genere può, in linea di principio, essere
giustificata dall’obiettivo della tutela dei lavoratori (v., in tal senso,
sentenza, C‑549/13, EU:C:2014:2235, punto 31).  
  
---|---  
  
71

|

Nondimeno, come rilevato dal giudice del rinvio, si pone la questione se dai
punti da 38 a 40 della sentenza Rüffert (C‑346/06, EU:C:2008:189) derivi che
una giustificazione del genere non può essere accolta per il fatto che il
salario minimo imposto all’articolo 3, paragrafo 1, della LTTG è applicabile
unicamente agli appalti pubblici, restandone esclusi gli appalti privati.  
  
---|---  
  
72

|

A tale questione va data risposta negativa.  
  
---|---  
  
73

|

Dai suddetti punti da 38 a 40 della sentenza Rüffert (C‑346/06, EU:C:2008:189)
risulta infatti che, pur se, nell’ambito dell’esame, alla luce dell’articolo
56 TFUE, del provvedimento nazionale controverso nella causa conclusasi con
tale sentenza, la Corte ha concluso che detta misura non poteva essere
giustificata dall’obiettivo della tutela dei lavoratori, essa si è fondata su
talune caratteristiche proprie della suddetta misura che la distinguono in
modo chiaro dalla misura nazionale controversa nel procedimento principale.  
  
---|---  
  
74

|

Nella sentenza Rüffert (C‑346/06, EU:C:2008:189), la Corte si è infatti
fondata sulla constatazione che, nella causa conclusasi con tale sentenza, si
trattava di un contratto collettivo applicabile unicamente al settore
edilizio, che non includeva gli appalti privati e che non era stato dichiarato
d’applicazione generale. La Corte ha peraltro rilevato che la tariffa
salariale fissata da detto contratto collettivo superava la tariffa salariale
minima applicabile nel suddetto settore a norma dell’AEntG.  
  
---|---  
  
75

|

Orbene, la tariffa salariale minima imposta dal provvedimento controverso nel
procedimento principale è fissata da una norma di legge che, in quanto norma
vincolante ai fini della protezione minima, è applicabile, in linea di
principio, in maniera generale all’aggiudicazione di qualsiasi appalto
pubblico in Renania-Palatinato, indipendentemente dal settore interessato.  
  
---|---  
  
76

|

Tale disposizione di legge conferisce inoltre una protezione sociale minima
giacché, all’epoca dei fatti nel procedimento principale, né l’AEntG né
nessun’altra normativa nazionale imponeva, per il settore dei servizi postali,
un salario minimo di livello inferiore.  
  
---|---  
  
77

|

Alla luce di tutte le considerazioni che precedono, occorre rispondere alla
prima questione dichiarando che l’articolo 26 della direttiva 2004/18 deve
essere interpretato nel senso che non osta ad una normativa di un ente
regionale di uno Stato membro, come quella controversa nel procedimento
principale, che impone agli offerenti e ai loro subappaltatori di impegnarsi,
mediante una dichiarazione scritta che deve essere allegata alla loro offerta,
a versare un salario minimo, fissato dalla suddetta normativa, al personale
che sarà assegnato all’esecuzione delle prestazioni oggetto dell’appalto
pubblico considerato.  
  
---|---  
  
Sulla seconda questione

78

|

Con la seconda questione il giudice del rinvio chiede, in sostanza, se
l’articolo 26 della direttiva 2004/18 debba essere interpretato nel senso che
osta ad una normativa di un ente regionale di uno Stato membro, come quella
controversa nel procedimento principale, che prevede l’esclusione, dalla
partecipazione ad una procedura d’aggiudicazione di un appalto pubblico, degli
offerenti e dei loro subappaltatori che rifiutino di impegnarsi, mediante una
dichiarazione scritta che deve essere allegata alla loro offerta, a versare un
salario minimo, fissato da tale normativa, al personale che sarà assegnato
all’esecuzione delle prestazioni oggetto dell’appalto pubblico considerato.  
  
---|---  
  
79

|

Dalla risposta fornita per la prima questione risulta che il suddetto articolo
26 deve essere interpretato nel senso che non osta ad una normativa di un ente
regionale di uno Stato membro, quale quella controversa nel procedimento
principale, che impone agli offerenti e ai loro subappaltatori di impegnarsi,
mediante una dichiarazione scritta che deve essere allegata alla loro offerta,
a versare un salario minimo, fissato da tale normativa, al personale che sarà
assegnato all’esecuzione delle prestazioni oggetto dell’appalto considerato.  
  
---|---  
  
80

|

L’articolo 3, paragrafo 1, della LTTG prevede altresì che, qualora all’atto
del deposito dell’offerta manchi tale dichiarazione ed essa non sia stata
presentata neppure dopo una richiesta in tal senso, detta offerta sarà esclusa
dalla valutazione.  
  
---|---  
  
81

|

L’articolo 7 della LTTG prevede inoltre un regime di sanzioni applicabile a
diverse ipotesi in cui siffatto impegno scritto sia stato allegato
all’offerta, ma non sia stato rispettato nel corso dell’esecuzione
dell’appalto. Quest’ultimo regime non è pertinente nell’ambito della
controversia nel procedimento principale, che riguarda l’esclusione di un
offerente che si è rifiutato di allegare alla propria offerta l’impegno in
questione.  
  
---|---  
  
82

|

Nella fattispecie, la RegioPost è stata esclusa dalla partecipazione alla
procedura di aggiudicazione dell’appalto pubblico di cui trattasi nel
procedimento principale dopo che si è rifiutata di regolarizzare la propria
offerta allegando ad essa il suo impegno scritto a rispettare l’obbligo di
versare il salario minimo previsto all’articolo 3, paragrafo 1, della LTTG.  
  
---|---  
  
83

|

Orbene, l’esclusione dalla partecipazione a tale appalto non può essere
qualificata come sanzione. Essa, infatti, è solo conseguenza
dell’inadempimento – consistente nel non aver allegato all’offerta gli impegni
scritti richiesti ai sensi dell’articolo 3, paragrafo 1, della, LTTG – di un
obbligo formulato in modo singolarmente trasparente nel bando di gara
considerato e diretto a mettere anzitutto in evidenza l’importanza del
rispetto di una norma vincolante ai fini della protezione minima espressamente
autorizzata dall’articolo 26 della direttiva 2004/18.  
  
---|---  
  
84

|

Pertanto, come quest’ultimo articolo non osta alla richiesta di un impegno
scritto a rispettare tale regola, esso consente del pari un’esclusione
siffatta.  
  
---|---  
  
85

|

L’importanza del rispetto di tale norma vincolante ai fini della protezione
minima risulta peraltro espressamente dal considerando 34 della direttiva
2004/18 in quanto quest’ultimo enuncia che, in caso di mancato rispetto degli
obblighi imposti dal diritto nazionale in materia, in particolare, di
condizioni di lavoro, il suddetto mancato rispetto può essere considerato
dagli Stati membri una colpa grave o un reato che incide sulla moralità
professionale dell’operatore economico e può comportare l’esclusione di
quest’ultimo dalla procedura di aggiudicazione di un appalto pubblico.  
  
---|---  
  
86

|

Peraltro, per gli offerenti e, eventualmente, i loro subappaltatori, il
disagio rappresentato dall’obbligo di includere un impegno a rispettare un
salario minimo, come quello previsto all’articolo 3, paragrafo 1, della LTTG,
è trascurabile, visto che essi possono limitarsi a riempire moduli già
predisposti.  
  
---|---  
  
87

|

L’adeguatezza e la proporzionalità dell’esclusione di un operatore dalla
partecipazione ad una procedura di aggiudicazione di un appalto pubblico,
quale l’esclusione prevista all’articolo 3, paragrafo 1, della LTTG, risultano
altresì dal fatto che tale disposizione prevede espressamente che siffatta
esclusione può essere applicata solo se, dopo aver invitato l’operatore
interessato a completare l’offerta allegando a quest’ultima il suddetto
impegno, egli, come nel procedimento principale, si rifiuti di ottemperarvi.  
  
---|---  
  
88

|

Da tutte le considerazioni che precedono risulta che occorre rispondere alla
seconda questione dichiarando che l’articolo 26 della direttiva 2004/18 deve
essere interpretato nel senso che non osta ad una normativa di un ente
regionale di uno Stato membro, come quella controversa nel procedimento
principale, che prevede l’esclusione, dalla partecipazione ad una procedura di
aggiudicazione di un appalto pubblico, degli offerenti e dei loro
subappaltatori che si rifiutino di impegnarsi, mediante una dichiarazione
scritta che deve essere allegata alla loro offerta, a versare un salario
minimo, fissato dalla suddetta normativa, al personale che sarà assegnato
all’esecuzione delle prestazioni oggetto dell’appalto pubblico considerato.  
  
---|---  
  
Sulle spese

89

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

L’articolo 26 della direttiva 2004/18/CE del Parlamento europeo e del
Consiglio, del 31 marzo 2004, relativa al coordinamento delle procedure di
aggiudicazione degli appalti pubblici di lavori, di forniture e di servizi,
come modificata dal regolamento (UE) n. 1251/2011 della Commissione, del 30
novembre 2011, deve essere interpretato nel senso che non osta ad una
normativa di un ente regionale di uno Stato membro, come quella controversa
nel procedimento principale, che impone agli offerenti e ai loro
subappaltatori di impegnarsi, mediante una dichiarazione scritta che deve
essere allegata alla loro offerta, a versare un salario minimo, fissato dalla
suddetta normativa, al personale che sarà assegnato all’esecuzione delle
prestazioni oggetto dell’appalto pubblico considerato.  
  
---|---  
|  |

2)

|

L’articolo 26 della direttiva 2004/18, come modificata dal regolamento n.
1251/2011, deve essere interpretato nel senso che non osta ad una normativa di
un ente regionale di uno Stato membro, come quella controversa nel
procedimento principale, che prevede l’esclusione, dalla partecipazione ad una
procedura di aggiudicazione di un appalto pubblico, degli offerenti e dei loro
subappaltatori che si rifiutino di impegnarsi, mediante una dichiarazione
scritta che deve essere allegata alla loro offerta, a versare un salario
minimo, fissato dalla suddetta normativa, al personale che sarà assegnato
all’esecuzione delle prestazioni oggetto dell’appalto pubblico considerato.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

