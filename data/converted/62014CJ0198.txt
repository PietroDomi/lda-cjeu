

SENTENZA DELLA CORTE (Quinta Sezione)

12 novembre 2015 ( * )

«Rinvio pregiudiziale — Articoli 34 TFUE e 110 TFUE — Direttiva 94/62/CE —
Articoli 1, paragrafo 1, 7 e 15 — Vendita a distanza e trasporto di bevande
alcoliche da un altro Stato membro — Accise su taluni imballaggi di bevande —
Esenzione in caso di integrazione degli imballaggi in un sistema di deposito
cauzionale e di restituzione — Articoli 34 TFUE, 36 TFUE e 37 TFUE — Requisito
di un’autorizzazione per la vendita al dettaglio di bevande alcoliche —
Monopolio della vendita al dettaglio di bevande alcoliche — Giustificazione —
Tutela della salute»

Nella causa C‑198/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dallo Helsingin hovioikeus (Corte d’appello
di Helsinki, Finlandia), con decisione del 16 aprile 2014, pervenuta in
cancelleria il 22 aprile 2014, nel procedimento

Valev Visnapuu

contro

Kihlakunnansyyttäjä,

Suomen valtio – Tullihallitus,

LA CORTE (Quinta Sezione),

composta da T. von Danwitz, presidente della Quarta Sezione, facente funzione
di presidente della Quinta Sezione, D. Šváby, A. Rosas, E. Juhász e C. Vajda
(relatore), giudici,

avvocato generale: Y. Bot

cancelliere: I. Illéssy, amministratore

vista la fase scritta del procedimento e in seguito all’udienza del 29 aprile
2015,

considerate le osservazioni presentate:

—

|

per V. Visnapuu, da P. Snell, oikeustieteen kandidaatti;  
  
---|---  
  
—

|

per il governo finlandese, da S. Hartikainen, in qualità di agente;  
  
---|---  
  
—

|

per il governo svedese, da A. Falk e U. Persson, in qualità di agenti;  
  
---|---  
  
—

|

per il governo norvegese, da T. Skjeie e K. Nordland Hansen, in qualità di
agenti;  
  
---|---  
  
—

|

per la Commissione europea, da G. Wilms, E. Sanfrutos Cano e I. Koskinen, in
qualità di agenti;  
  
---|---  
  
sentite le conclusioni dell’avvocato generale, presentate all’udienza del 9
luglio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 34 TFUE, 36 TFUE, 37 TFUE e 110 TFUE, nonché degli articoli 1,
paragrafo 1, 7 e 15 della direttiva 94/62/CE del Parlamento europeo e del
Consiglio, del 20 dicembre 1994, sugli imballaggi e i rifiuti di imballaggio
(GU L 365, pag. 10).  
  
---|---  
  
2

|

Tale domanda è stata presentata nell’ambito di una controversia sorta tra il
sig. Visnapuu, che agisce per conto della European Investment Group Oü (in
prosieguo: l’«EIG»), e il Kihlakunnansyyttäjä (procuratore distrettuale), in
merito alla vendita a distanza e alla consegna di bevande alcoliche a
consumatori finlandesi in violazione delle norme finlandesi relative,
segnatamente, all’accisa su taluni imballaggi di bevande e alla vendita al
dettaglio di bevande alcoliche.  
  
---|---  
  
Contesto normativo

Il diritto dell’Unione

3

|

Secondo l’articolo 1, paragrafo 1, della direttiva 94/62, essa ha lo scopo di
armonizzare le misure nazionali in materia di gestione degli imballaggi e dei
rifiuti di imballaggio, sia per prevenirne e ridurne l’impatto sull’ambiente
degli Stati membri e dei paesi terzi e assicurare così un elevato livello di
tutela dell’ambiente, sia per garantire il funzionamento del mercato interno e
per prevenire l’insorgere di ostacoli agli scambi nonché di distorsioni e
restrizioni della concorrenza nell’Unione europea.  
  
---|---  
  
4

|

L’articolo 2, paragrafo 1, di detta direttiva enuncia che essa si applica a
tutti gli imballaggi immessi sul mercato nell’Unione e a tutti i rifiuti di
imballaggio, utilizzati o prodotti da industrie, esercizi commerciali, uffici,
negozi, servizi, nuclei domestici o a qualsiasi altro livello, qualunque siano
i materiali che li compongono.  
  
---|---  
  
5

|

L’articolo 3, punto 1, della direttiva 94/62 definisce la nozione di
«imballaggio». Il primo comma precisa, segnatamente, che, ai fini di tale
direttiva, per «imballaggio» s’intendono tutti i prodotti composti di
materiali di qualsiasi natura, adibiti a contenere e a proteggere determinate
merci, dalle materie prime ai prodotti finiti, a consentire la loro
manipolazione e la loro consegna dal produttore al consumatore o
all’utilizzatore, e ad assicurare la loro presentazione.  
  
---|---  
  
6

|

L’articolo 7 della direttiva 94/62, rubricato «Sistemi di restituzione,
raccolta e recupero», così dispone:

«1. Gli Stati membri adottano le misure necessarie per garantire che siano
introdotti sistemi di:

|

a)

|

restituzione e/o raccolta degli imballaggi usati e/o dei rifiuti di
imballaggio generati dal consumatore, da altri utenti finali o dal flusso di
rifiuti per smistarli verso le soluzioni di gestione dei rifiuti più
appropriate;  
  
---|---  
  
b)

|

reimpiego o recupero, incluso il riciclaggio degli imballaggi e/o dei rifiuti
di imballaggio raccolti, al fine di conformarsi agli obiettivi definiti nella
presente direttiva.  
  
---|---  
  
Questi sistemi sono aperti alla partecipazione degli operatori economici dei
settori interessati e alla partecipazione delle competenti autorità pubbliche.
Essi si applicano anche ai prodotti importati in condizioni non
discriminatorie, incluso quanto attiene alle modalità previste e alle
eventuali tariffe imposte per accedere a detti sistemi, e devono essere
concepiti in modo da evitare ostacoli agli scambi o distorsioni della
concorrenza in conformità con il trattato [FUE].

2\. Le misure di cui al paragrafo 1 costituiscono parte di una politica
globale degli imballaggi e dei rifiuti di imballaggio e prendono in
considerazione, segnatamente, i requisiti in materia di tutela ambientale, di
salute dei consumatori, di sicurezza e di igiene; quelli in materia di tutela
della qualità, dell’autenticità e delle caratteristiche tecniche delle merci
imballate e dei materiali utilizzati, nonché in materia di protezione di
diritti di proprietà industriali e commerciali».  
  
7

|

L’articolo 15 della direttiva 94/62, rubricato «Strumenti economici», è così
formulato:

«Il Consiglio, in base alle pertinenti disposizioni del trattato, adotta
strumenti economici per promuovere gli obiettivi della presente direttiva. In
assenza di misure a livello comunitario, gli Stati membri possono adottare,
conformemente ai principi che informano la politica del[l’Unione] in materia
di ambiente, tra cui il principio “chi inquina paga”, e nell’osservanza degli
obblighi derivanti dal trattato, misure per promuovere gli stessi obiettivi».  
  
---|---  
  
Il diritto finlandese

La legge sulle accise su taluni imballaggi di bevande

8

|

Secondo l’articolo 5 della legge n. 1037/2004 sulle accise su taluni
imballaggi di bevande (eräiden juomapakkausten valmisteverosta annettu laki;
in prosieguo: la «legge sulle accise su taluni imballaggi di bevande»), tale
accisa ammonta a 51 centesimi di euro per litro di prodotto imballato.  
  
---|---  
  
9

|

Ai sensi dell’articolo 4 di detta legge, l’assoggettamento all’accisa su
taluni imballaggi di bevande è disciplinato, in particolare, dalla legge n.
1469/1994 sulle accise (valmisteverotuslaki; in prosieguo: la «legge sulle
accise»).  
  
---|---  
  
10

|

L’articolo 6 della legge sulle accise su taluni imballaggi di bevande esenta,
in particolare, gli imballaggi di bevande integrati in un sistema di
restituzione operativo. Per «sistema di restituzione operativo», s’intende un
sistema fondato su un vuoto a rendere dietro cauzione nell’ambito del quale il
confezionatore o l’importatore delle bevande, agendo da solo o nel modo
previsto dalla legge n. 1072/1993 sui rifiuti (jätelaki; in prosieguo: la
«legge sui rifiuti») o dalla normativa corrispondente relativa alla provincia
di Ahvenanmaa (Finlandia), provvede alla riutilizzazione o al riciclaggio di
imballaggi delle bevande, cosicché l’imballaggio di cui trattasi sia riempito
di nuovo o riciclato.  
  
---|---  
  
La legge sulle accise

11

|

Ai sensi dell’articolo 2, primo comma, della legge sulle accise vigente
all’epoca dei fatti, tale legge disciplinava, fatte salve disposizioni
contrarie, la riscossione delle accise, in particolare sull’alcol e sulle
bevande alcoliche.  
  
---|---  
  
12

|

Dall’articolo 3, primo comma, della legge sulle accise risulta che sono
assoggettati ad accisa i prodotti di cui all’articolo 2 di tale legge,
fabbricati o introdotti in Finlandia da un altro Stato membro, nonché i
prodotti importati in Finlandia da uno Stato terzo.  
  
---|---  
  
13

|

L’articolo 10, primo comma, della legge sulle accise enuncia che, se per le
vendite a distanza non è stato nominato alcun rappresentante fiscale, il
venditore deve versare le accise sui prodotti ricevuti in Finlandia. Quando un
privato si avvale di un mezzo diverso dalla vendita a distanza per acquistare
prodotti in un altro Stato membro e tali prodotti sono trasportati in
Finlandia da un altro privato o da un operatore professionale, l’accisa è
dovuta dal privato, da colui che partecipa al trasporto o da colui che detiene
i prodotti in Finlandia. A norma del quinto comma del medesimo articolo, nei
casi diversi da quelli menzionati in tale articolo, l’accisa è dovuta da
chiunque, a fini commerciali o altri, prende in consegna o detiene prodotti
soggetti ad accisa e sapeva o avrebbe ragionevolmente dovuto sapere, alla data
della loro ricezione o acquisizione, che tali prodotti non erano stati
debitamente assoggettati ad imposta in Finlandia.  
  
---|---  
  
14

|

Per vendita a distanza, ai sensi dell’articolo 7, punto 6, della legge sulle
accise, s’intende la vendita nell’ambito della quale una persona diversa da un
depositario autorizzato o da un operatore registrato o non registrato acquisti
in un altro Stato membro prodotti soggetti ad accisa che il venditore a
distanza o qualcun altro per suo conto spedisce o trasporta direttamente da un
altro Stato membro. Per venditore a distanza s’intende, secondo il punto 6,
lettera a), di tale articolo, il venditore che vende prodotti in Finlandia
conformemente a detto punto 6.  
  
---|---  
  
15

|

L’articolo 9 della legge sulle accise dispone, in particolare, che ogni
operatore economico non registrato e ogni debitore ai sensi dell’articolo 10,
quarto comma, di tale legge, nonché ogni venditore a distanza che non abbia un
rappresentante fiscale in Finlandia devono dichiarare, prima dell’esportazione
in Finlandia di prodotti da un altro Stato membro, detti prodotti
all’amministrazione doganale di cui all’articolo 25 di tale legge e devono
costituire una garanzia per l’assolvimento delle accise che saranno prelevate
sui prodotti in questione.  
  
---|---  
  
16

|

Ai sensi dell’articolo 18, primo comma, della legge sulle accise, i prodotti
soggetti ad accisa in un altro Stato membro, trasportati in Finlandia da un
privato a partire da un altro Stato membro, sono esenti da accisa a condizione
che siano destinati al suo uso personale.  
  
---|---  
  
La legge sui rifiuti

17

|

Alla data dei fatti rilevanti, la predisposizione di un sistema di
restituzione operativo concernente gli imballaggi di bevande e l’affiliazione
a tale sistema erano disciplinate dalla legge sui rifiuti. Ai sensi
dell’articolo 18 g, primo comma, di tale legge, un produttore, ad esempio un
confezionatore o un importatore, può ottemperare al proprio obbligo
associandosi con altri produttori ed operatori, costituendo un’associazione o
una fondazione dotata di capacità giuridica come un gruppo di produttori,
affiliandosi ad un’associazione del genere o stipulando una convenzione con
essa.  
  
---|---  
  
18

|

L’articolo 18 g, secondo comma, della legge sui rifiuti dispone che gli
obblighi in capo a un gruppo di produttori sono distribuiti equamente tra i
produttori e gli eventuali altri operatori, tenuto conto della natura e della
portata delle attività, e in modo tale da non creare ostacoli agli scambi o
distorsioni alla concorrenza. Il gruppo di produttori accetta come associato,
socio o cocontraente, alle medesime condizioni già applicate nel gruppo, ogni
nuovo produttore per il quale, in ragione della produzione non significativa o
per qualunque altro motivo, non sia economicamente ragionevole provvedere da
solo al riutilizzo, al recupero o a qualsiasi altra forma di gestione dei
rifiuti.  
  
---|---  
  
La legge sull’alcol

19

|

Ai sensi dell’articolo 1 della legge n. 1143/1994 sull’alcol (alkoholilaki; in
prosieguo: la «legge sull’alcol») l’obiettivo di tale legge è prevenire gli
effetti negativi delle sostanze alcoliche sulla società, sulla vita sociale e
sulla salute mediante il controllo del consumo di alcol.  
  
---|---  
  
20

|

A norma dell’articolo 8 della legge sull’alcol possono essere importate senza
particolare autorizzazione le bevande alcoliche destinate al consumo personale
o a fini commerciali o professionali, e il regime dell’importazione per il
consumo personale è precisato all’articolo 10 di tale legge. L’articolo 8 di
detta legge precisa inoltre che chiunque utilizzi bevande alcoliche per fini
commerciali o professionali necessita, per la sua attività,
dell’autorizzazione speciale per l’importazione di bevande alcoliche di cui
alla stessa legge.  
  
---|---  
  
21

|

Per quanto riguarda l’importazione di bevande alcoliche a fini di consumo
personale, che non necessita di autorizzazione, il giudice del rinvio
sottolinea che, in varie circolari e comunicati, le autorità finlandesi hanno
precisato che la proprietà di tali bevande ordinate all’estero da un privato
deve essergli incontestabilmente trasferita prima dell’importazione. A tale
proposito, si esige che chi effettua l’ordine trasporti le bevande alcoliche
esso stesso o affidi il trasporto ad un terzo diverso dal venditore.  
  
---|---  
  
22

|

L’articolo 13, primo comma, della legge sull’alcol dispone che, fatte salve le
eccezioni previste dall’articolo 14 di tale legge, la società statale per la
vendita di alcol, denominata Alko Oy (in prosieguo: l’«Alko»), detiene il
monopolio della vendita al dettaglio di bevande alcoliche.  
  
---|---  
  
23

|

Ai sensi dell’articolo 13, secondo comma, della legge sull’alcol, l’Alko ha il
diritto di effettuare la vendita al dettaglio delle bevande alcoliche di cui
al primo comma di tale disposizione unicamente in un negozio di bevande
alcoliche autorizzato dalle autorità, situato in un luogo appropriato e che
consente di organizzare una sorveglianza efficace.  
  
---|---  
  
24

|

L’articolo 13, terzo comma, della legge sull’alcol dispone che, nonostante le
disposizioni del secondo comma di tale articolo, l’Alko può effettuare la
vendita al dettaglio di bevande alcoliche inviandole al cliente o
all’acquirente conformemente alle disposizioni stabilite con decreto.  
  
---|---  
  
25

|

L’articolo 14 della legge sull’alcol istituisce, tuttavia, due deroghe al
monopolio della vendita al dettaglio di bevande alcoliche detenuto dall’Alko.  
  
---|---  
  
26

|

L’articolo 14, primo comma, della legge sull’alcol dispone che le bevande
alcoliche ottenute per fermentazione e con un contenuto di alcol etilico pari
ad un massimo di 4,7% in volume possono essere vendute al dettaglio, oltre che
dalla Alko, da chiunque abbia ottenuto dall’autorità competente la relativa
autorizzazione per la vendita al dettaglio.  
  
---|---  
  
27

|

Ai sensi del secondo comma di detto articolo 14, la vendita al dettaglio di
bevande ottenute per fermentazione con un contenuto di alcol etilico pari ad
un massimo di 13% in volume può essere effettuata, oltre che dalla Alko, da
chiunque abbia ottenuto dall’autorità competente il permesso di fabbricare il
prodotto in questione, alle condizioni fissate dal Ministero per gli affari
sociali e la salute.  
  
---|---  
  
28

|

Il terzo comma del medesimo articolo prevede che può essere rilasciata
un’autorizzazione per la vendita al dettaglio di bevande alcoliche a chiunque
sia ritenuto soddisfare i requisiti necessari e possegga l’affidabilità
richiesta.  
  
---|---  
  
29

|

L’articolo 14, quarto comma, della legge sull’alcol precisa che la vendita al
dettaglio di cui al primo e secondo comma di tale articolo può essere
effettuata unicamente in un punto vendita autorizzato dalle autorità, che
soddisfi i requisiti relativi alla collocazione geografica e allo spazio di
vendita nonché al funzionamento e nel quale la vendita è organizzata in modo
da rendere possibile una sorveglianza efficace.  
  
---|---  
  
Procedimento principale e questioni pregiudiziali

30

|

L’EIG, la cui sede si trova in Estonia e che è controllata dal sig. Visnapuu,
gestiva un sito internet denominato «www.alkotaxi.eu», grazie al quale
residenti finlandesi potevano acquistare diverse marche di bevande alcoliche a
debole o forte titolo alcolometrico. Dopo il pagamento degli acquisiti l’EIG
assicurava, per una parte dei suoi clienti, la consegna a domicilio
dall’Estonia verso la Finlandia.  
  
---|---  
  
31

|

L’EIG non ha dichiarato all’amministrazione doganale finlandese l’importazione
delle bevande alcoliche, cosicché non è stata prelevata alcuna accisa. L’EIG
non ha designato un rappresentante fiscale, conformemente all’articolo 7,
settimo comma, della legge sulle accise, il quale avrebbe avuto la possibilità
di versare presso l’amministrazione doganale finlandese le accise sui prodotti
spediti in Finlandia. L’EIG non ha nemmeno presentato dichiarazioni in dogana
sui prodotti da spedire, né ha fornito garanzia per l’assolvimento dell’accisa
prima della spedizione dei prodotti in Finlandia. Inoltre, l’EIG ha omesso di
pagare le accise su taluni imballaggi di bevande per quanto riguarda le
confezioni di vendita al dettaglio. Infine, per quanto concerne la consegna
all’acquirente, successiva all’importazione delle bevande alcoliche, l’EIG non
disponeva di alcuna autorizzazione per la vendita all’ingrosso o al dettaglio
ex articolo 8 della legge sull’alcol.  
  
---|---  
  
32

|

Sulla base del procedimento penale avviato dal procuratore distrettuale,
l’Helsingin käräjäoikeus (tribunale di primo grado di Helsinki) ha considerato
come accertato che le attività dell’EIG tra il 24 giugno e il 18 agosto 2009
avessero condotto alla mancata applicazione di accise all’importazione in
Finlandia su 4507,30 litri di birra, 1499,40 litri di sidro, 238,70 litri di
vino e 3450,30 litri di bevande spiritose. In tal modo sono stati evasi EUR
23144,89 a titolo di accise sulle bevande alcoliche ed EUR 5233,52 a titolo di
accise sugli imballaggi per alcolici, per un importo complessivo di EUR
28378,40.  
  
---|---  
  
33

|

Detto tribunale ha, inoltre, considerato che il sig. Visnapuu aveva
trasportato i menzionati quantitativi di bevande alcoliche dall’Estonia in
Finlandia e li aveva venduti in Finlandia. Per tale motivo, esso ha condannato
il sig. Visnapuu ad otto mesi di pena detentiva, con sospensione condizionale,
per frode fiscale grave e violazione della legge sull’alcol. Esso ha inoltre
condannato il sig. Visnapuu a pagare allo Stato finlandese l’importo di EUR
28378,40, corrispondente alle imposte non pagate, al quale si aggiungevano gli
interessi e una compensazione per le spese processuali.  
  
---|---  
  
34

|

Nell’ambito dell’appello dinanzi al giudice del rinvio, il sig. Visnapuu ha
chiesto, da un lato, l’annullamento della condanna penale e della condanna al
risarcimento dei danni e, dall’altro, la rifusione delle spese processuali,
maggiorate degli interessi. In subordine, ha chiesto al giudice del rinvio di
sottoporre alla Corte una domanda di pronuncia pregiudiziale.  
  
---|---  
  
35

|

Il giudice del rinvio sottolinea che lo svolgimento dei fatti non è contestato
in sede di appello. Clienti finlandesi hanno ordinato per mezzo del sito
Internet dell’EIG bevande alcoliche e il sig. Visnapuu, in qualità di
rappresentante dell’EIG, ha consegnato le bevande ad una parte dei clienti
importandole in Finlandia dall’Estonia, benché non disponesse
dell’autorizzazione menzionata all’articolo 8, primo comma, della legge
sull’alcol. L’EIG, la quale non ha istituito un sistema di riutilizzazione o
riciclaggio degli imballaggi di bevande e non è affiliata ad un sistema del
genere, non ha dichiarato all’amministrazione doganale le bevande alcoliche
importate nel paese cosicché le accise non sono state prelevate. Inoltre, in
sede di appello, è pacifico che il sig. Visnapuu ha importato i quantitativi
summenzionati di bevande alcoliche constatati dall’Helsingin käräjäoikeus
(tribunale di primo grado di Helsinki) e ha evaso le imposte menzionate nella
sentenza da esso pronunciata.  
  
---|---  
  
36

|

Il giudice del rinvio ritiene che l’applicazione della legislazione nazionale
nel procedimento principale sollevi diverse questioni riguardo al diritto
dell’Unione che possono distinguersi a seconda che riguardino, da un lato, la
normativa sulle accise su taluni imballaggi di bevande, o, dall’altro, il
requisito dell’ autorizzazione di vendita al dettaglio per l’importazione di
bevande alcoliche a fini di vendita al dettaglio in Finlandia.  
  
---|---  
  
37

|

Ciò considerato, l’Helsingin hovioikeus (Corte di appello di Helsinki) ha
deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se l’ammissibilità della [legge finlandese] sulle accise su taluni imballaggi
di bevande, a norma della quale l’accisa sugli imballaggi di bevande viene
prelevata allorché l’imballaggio non rientri in un sistema di restituzione,
debba essere valutata alla luce dell’articolo 110 TFUE anziché dell’articolo
34 TFUE. Il sistema di restituzione di cui trattasi deve essere un sistema di
vuoto a rendere dietro cauzione, in cui il confezionatore delle bevande o
l’importatore, agendo da solo o secondo le modalità indicate nella legge sui
rifiuti o nella normativa applicabile nella provincia di Ahvenanmaa – provvede
alla riutilizzazione o al riciclaggio degli imballaggi di bevande, inclusi nel
suddetto sistema, cosicché l’imballaggio viene nuovamente riempito o
utilizzato come materia prima.  
  
---|---  
  
2)

|

In caso di risposta affermativa alla prima questione, se il suddetto sistema
sia conforme agli articoli 1, paragrafo 1, 7 e 15 della direttiva 94/62, alla
luce anche dell’articolo 110 TFUE.  
  
---|---  
  
3)

|

In caso di risposta negativa alla prima questione, se il suddetto sistema sia
conforme agli articoli 1, paragrafo 1, 7 e 15 della direttiva 94/62, alla luce
anche dell’articolo 34 TFUE.  
  
---|---  
  
4)

|

In caso di risposta negativa alla terza questione, se la [normativa
sopracitata] debba essere considerata ammissibile sul fondamento dell’articolo
36 TFUE.  
  
---|---  
  
5)

|

Se – nella situazione in cui un acquirente finlandese ha acquistato, via
Internet o con altri mezzi di vendita a distanza, bevande alcoliche da un
venditore che opera in un altro Stato membro e che effettua la consegna in
Finlandia – il requisito imposto a chiunque utilizzi bevande alcoliche a fini
commerciali o ad altri fini economici di disporre di un’autorizzazione
speciale di vendita al dettaglio relativamente alle bevande alcoliche da
importare possa essere considerato relativo all’esistenza o al funzionamento
di un monopolio, di modo che non ostano ad esso le disposizioni dell’articolo
34 TFUE, e che occorra valutarlo alla luce dell’articolo 37 TFUE.  
  
---|---  
  
6)

|

In caso di risposta affermativa alla quinta questione, se il requisito
dell’autorizzazione sia conforme alle disposizioni relative ai monopoli
nazionali a carattere commerciale previste all’articolo 37 TFUE.  
  
---|---  
  
7)

|

In caso di risposta negativa alla quinta questione e ove l’articolo 34 TFUE
sia applicabile al caso di specie, se il sistema finlandese secondo il quale,
qualora bevande alcoliche siano ordinate all’estero, via Internet o con altri
mezzi di vendita a distanza, l’importazione delle bevande per il consumo
personale è permessa solo se lo stesso ordinante o un terzo diverso dal
venditore abbia trasportato le bevande alcoliche nel paese, mentre negli altri
casi di importazione si richiede un’autorizzazione ai sensi della legge
sull’alcol, costituisca una restrizione quantitativa all’importazione o una
misura di effetto equivalente contraria all’articolo 34.  
  
---|---  
  
8)

|

In caso di risposta affermativa alla settima questione, se il sistema possa
essere considerato giustificato e proporzionato rispetto alla tutela della
salute e della vita umana».  
  
---|---  
  
Sulle questioni pregiudiziali

38

|

Occorre esaminare separatamente le questioni dalla prima alla quarta, che
riguardano la normativa sulle accise su taluni imballaggi di bevande, e le
questioni dalla quinta all’ottava, che riguardano il requisito
dell’autorizzazione di vendita al dettaglio per l’importazione di bevande
alcoliche a fini di vendita al dettaglio in Finlandia.  
  
---|---  
  
Sulle questioni dalla prima alla quarta

39

|

Con le questioni dalla prima alla quarta il giudice del rinvio chiede, in
sostanza, se gli articoli 34 TFUE e 110 TFUE, nonché gli articoli 1, paragrafo
1, 7 e 15 della direttiva 94/62 debbano essere interpretati nel senso che
ostano a una normativa di uno Stato membro, come quella di cui trattasi nel
procedimento principale, che istituisce un’accisa su taluni imballaggi di
bevande, ma prevede un’esenzione in caso di integrazione di tali imballaggi in
un sistema di restituzione operativo.  
  
---|---  
  
Sull’applicabilità delle disposizioni del Trattato

40

|

Poiché le questioni dalla prima alla quarta riguardano tanto disposizioni
della direttiva 94/62, quanto disposizioni del Trattato, occorre ricordare
che, in base a una giurisprudenza consolidata, qualsiasi misura nazionale in
un ambito che ha costituito oggetto di un’armonizzazione esauriente a livello
dell’Unione dev’essere valutata alla luce delle disposizioni di questa misura
di armonizzazione, e non di quelle del diritto primario (sentenza UNIC e
Uni.co.pel, C‑95/14, EU:C:2015:492, punto 33 e giurisprudenza ivi citata).  
  
---|---  
  
41

|

Di conseguenza, occorre determinare, in via preliminare, se l’armonizzazione
effettuata dagli articoli 1, paragrafo 1, 7 e 15 della direttiva 94/62 abbia
carattere esauriente.  
  
---|---  
  
42

|

A questo scopo, spetta alla Corte interpretare queste disposizioni tenendo
conto non solo del loro tenore testuale, ma anche del loro contesto e degli
obiettivi perseguiti dalla normativa di cui esse fanno parte (sentenza UNIC e
Uni.co.pel, C‑95/14, EU:C:2015:492, punto 35 e giurisprudenza ivi citata).  
  
---|---  
  
43

|

Ai sensi del suo articolo 1, paragrafo 1, la direttiva 94/62 ha lo scopo di
armonizzare le misure nazionali in materia di gestione degli imballaggi e dei
rifiuti di imballaggio, sia per prevenirne e ridurne l’impatto sull’ambiente
degli Stati membri e dei paesi terzi e assicurare così un elevato livello di
tutela dell’ambiente, sia per garantire il funzionamento del mercato interno e
per prevenire l’insorgere di ostacoli agli scambi nonché di distorsioni e
restrizioni della concorrenza nell’Unione.  
  
---|---  
  
44

|

La Corte ha già avuto l’occasione di dichiarare che l’articolo 5 della
direttiva 94/62 non effettua un’armonizzazione esauriente dei sistemi
nazionali destinati a favorire il reimpiego degli imballaggi (v., in tal
senso, sentenze Radlberger Getränkegesellschaft e S. Spitz, C‑309/02,
EU:C:2004:799, punto 56, nonché Commissione/Germania, C‑463/01, EU:C:2004:797,
punto 44). A tale proposito, la Corte ha, in particolare, rilevato che detto
articolo 5 consente agli Stati membri di favorire sistemi di reimpiego degli
imballaggi solo «in conformità con il Trattato» (v. sentenze Radlberger
Getränkegesellschaft e S. Spitz, C‑309/02, EU:C:2004:799, punto 58, nonché
Commissione/Germania, C‑463/01, EU:C:2004:797, punto 46).  
  
---|---  
  
45

|

Allo stesso modo, l’articolo 7, paragrafo 1, secondo comma, della direttiva
94/62 dispone che i sistemi di restituzione e/o raccolta e i sistemi di
reimpiego o recupero si applicano anche ai prodotti importati in condizioni
non discriminatorie, incluso quanto attiene alle modalità previste e alle
eventuali tariffe imposte per accedere a detti sistemi, e devono essere
concepiti in modo da evitare ostacoli agli scambi o distorsioni della
concorrenza «in conformità con il Trattato».  
  
---|---  
  
46

|

Pertanto, al pari dell’articolo 5 della direttiva 94/62, l’articolo 7 della
stessa non effettua un’armonizzazione esauriente ma rinvia alle disposizioni
pertinenti del Trattato.  
  
---|---  
  
47

|

Per quanto riguarda l’articolo 15 della direttiva 94/62, esso non effettua
un’armonizzazione ma abilita il Consiglio ad adottare strumenti economici per
promuovere gli obiettivi definiti da tale direttiva o, in mancanza, gli Stati
membri che agiscono «nell’osservanza degli obblighi derivanti dal trattato».
Anche tale disposizione esige, quindi, l’applicazione delle disposizioni
pertinenti del Trattato.  
  
---|---  
  
48

|

Risulta da quanto precede che l’armonizzazione effettuata dagli articoli 1,
paragrafo 1, 7 e 15 della direttiva 94/62 non ha carattere esauriente, come ha
sottolineato l’avvocato generale al paragrafo 75 delle sue conclusioni. Di
conseguenza, le misure nazionali che attuano tali articoli devono essere
valutate alla luce non solo delle disposizioni di tale direttiva, ma altresì
delle pertinenti disposizioni di diritto primario.  
  
---|---  
  
Sull’applicabilità dell’articolo 34 TFUE o dell’articolo 110 TFUE

49

|

Dato che le misure nazionali di attuazione degli articoli 1, paragrafo 1, 7 e
15 della direttiva 94/62 devono essere valutate alla luce delle pertinenti
disposizioni del diritto primario, si deve determinare se una normativa che
istituisce un’accisa su taluni imballaggi di bevande, come quella di cui è
questione nel procedimento principale, debba essere valutata alla luce
dell’articolo 34 TFUE e/o dell’articolo 110 TFUE. Il sig. Visnapuu, il governo
finlandese e la Commissione europea ritengono che tale normativa debba essere
valutata alla luce dell’articolo 110 TFUE.  
  
---|---  
  
50

|

La Corte ha ripetutamente dichiarato che gli ambiti di applicazione degli
articoli 34 TFUE e 110 TFUE si escludono a vicenda. Infatti, risulta da una
giurisprudenza costante che la sfera di applicazione dell’articolo 34 TFUE non
comprende gli ostacoli considerati da altre disposizioni specifiche e che gli
ostacoli di natura fiscale considerati dall’articolo 110 TFUE non rientrano
nel divieto di cui all’articolo 34 TFUE (v., in particolare, sentenza Tatu,
C‑402/09, EU:C:2011:219, punto 33).  
  
---|---  
  
51

|

Un onere finanziario costituisce un’imposizione interna ai sensi dell’articolo
110 TFUE se rientra in un regime generale di tributi interni che gravano
sistematicamente su categorie di prodotti secondo criteri obiettivi applicati
indipendentemente dall’origine o dalla destinazione dei prodotti (v., in
particolare, sentenze Koornstra, C‑517/04, EU:C:2006:375, punto 16, e
Stadtgemeinde Frohnleiten e Gemeindebetriebe Frohnleiten, C‑221/06,
EU:C:2007:657, punto 31).  
  
---|---  
  
52

|

Nella specie, dai punti da 8 a 10 della presente sentenza risulta che la
normativa di cui trattasi nel procedimento principale istituisce un’accisa su
taluni imballaggi di bevande pari a 51 centesimi di euro per litro di prodotto
imballato, ma che sono esenti da tale accisa gli imballaggi di bevande
integrati in un sistema di restituzione operativo.  
  
---|---  
  
53

|

Alla luce di tali caratteristiche si deve constatare, da un lato, che l’accisa
di cui trattasi nel procedimento principale è un onere finanziario rientrante
in un regime generale di tributi interni che gravano sistematicamente su una
categoria di prodotti, cioè gli imballaggi di bevande. A tale proposito, la
Corte ha già avuto modo di dichiarare che rifiuti destinati allo smaltimento
devono essere considerati prodotti ai sensi dell’articolo 110 TFUE (sentenza
Stadtgemeinde Frohnleiten e Gemeindebetriebe Frohnleiten, C‑221/06,
EU:C:2007:657, punti da 36 a 38). Un’accisa su taluni imballaggi di bevande
deve, quindi, essere considerata come applicata a prodotti, ai sensi di tale
disposizione.  
  
---|---  
  
54

|

Dall’altro lato, risulta dalla decisione di rinvio che tale accisa grava sugli
imballaggi di bevande secondo criteri obiettivi applicati indipendentemente
dalla loro origine o dalla loro destinazione. Infatti, tale accisa grava tanto
sugli imballaggi di bevande di origine nazionale quanto sugli imballaggi di
bevande importati, qualora essi non siano integrati in un sistema di
restituzione operativo.  
  
---|---  
  
55

|

Da quanto precede risulta che un’accisa su taluni imballaggi di bevande come
quella di cui trattasi nel procedimento principale costituisce un’imposizione
interna ai sensi dell’articolo 110 TFUE. In applicazione della giurisprudenza
rammentata al punto 50 della presente sentenza, un’accisa del genere deve
essere valutata alla luce dell’articolo 110 TFUE, e non dell’articolo 34 TFUE.  
  
---|---  
  
Sull’interpretazione dell’articolo 110 TFUE

56

|

Il governo finlandese e la Commissione ritengono che la normativa che
istituisce un’accisa su taluni imballaggi di bevande in esame nel procedimento
principale sia conforme all’articolo 110 TFUE. Il sig. Visnapuu sostiene, al
contrario, che tale normativa è discriminatoria e contraria all’articolo 110
TFUE, poiché un venditore che opera da un altro Stato membro non può, in
pratica, affiliarsi ad un sistema di restituzione operativo.  
  
---|---  
  
57

|

A norma dell’articolo 110, primo comma, TFUE, nessuno Stato membro applica
direttamente o indirettamente ai prodotti degli altri Stati membri imposizioni
interne, di qualsivoglia natura, superiori a quelle applicate direttamente o
indirettamente ai prodotti nazionali similari. Ai sensi del secondo comma di
tale disposizione, nessuno Stato membro applica ai prodotti degli altri Stati
membri imposizioni interne intese a proteggere indirettamente altre
produzioni.  
  
---|---  
  
58

|

Nel procedimento principale non risulta da alcun elemento del fascicolo
sottoposto alla Corte che la legge sulle accise su taluni imballaggi di
bevande, di cui trattasi nel procedimento principale, sia tale da proteggere
indirettamente produzioni nazionali diverse dagli imballaggi di bevande, ai
sensi dell’articolo 110, secondo comma, TFUE. Si deve quindi limitare la
valutazione della Corte al primo comma di tale articolo ed esaminare se
l’imposizione che grava a titolo di tale accisa sugli imballaggi di bevande
importati sia superiore a quella gravante sugli imballaggi di origine
nazionale.  
  
---|---  
  
59

|

Secondo una ben consolidata giurisprudenza, sussiste violazione dell’articolo
110, primo comma, TFUE quando il tributo gravante sul prodotto importato e
quello gravante sul prodotto nazionale simile sono calcolati secondo criteri e
modalità differenti, con la conseguenza che il prodotto importato viene
assoggettato, almeno in determinati casi, ad un onere più gravoso. Pertanto,
in base alla suddetta disposizione, un’accisa non può colpire i prodotti
originari di altri Stati membri in misura maggiore rispetto a quelli nazionali
simili (sentenza Brzeziński, C‑313/05, EU:C:2007:33, punto 29 e giurisprudenza
ivi citata).  
  
---|---  
  
60

|

Nel procedimento principale il governo finlandese e la Commissione rilevano
giustamente che le modalità di imposizione dell’accisa su taluni imballaggi di
bevande, vale a dire l’importo, la base imponibile e le condizioni
d’esenzione, sono formulate in maniera identica per gli imballaggi di bevande
originari di altri Stati membri e per i prodotti nazionali simili. Pertanto, e
come ha sottolineato l’avvocato generale ai paragrafi 79 e 80 delle sue
conclusioni, non si ravvisa nel caso di specie alcuna discriminazione diretta
che colpisca gli imballaggi di bevande originari di altri Stati membri, ai
sensi dell’articolo 110, primo comma, TFUE.  
  
---|---  
  
61

|

Il sig. Visnapuu sostiene, tuttavia, che i requisiti fissati per poter
usufruire dell’esenzione in ragione dell’integrazione degli imballaggi di
bevande in un sistema di restituzione operativo sono indirettamente
discriminatori, poiché un venditore a distanza che pratichi il commercio
online da un altro Stato membro non può mai beneficiarne.  
  
---|---  
  
62

|

A sostegno di tale argomento il sig. Visnapuu afferma che l’iscrizione a un
sistema di restituzione operativo rappresenta un costo proibitivo per un
venditore a distanza che pratichi il commercio online da un altro Stato membro
in ragione, segnatamente, dell’obbligo di far figurare talune menzioni sugli
imballaggi di bevande e dell’obbligo di costituire una garanzia e di pagare un
diritto di iscrizione. Il sig. Visnapuu aggiunge che la creazione di un
proprio sistema di restituzione operativo non è un’opzione economicamente
valida per una piccola impresa di commercio online, tenuto conto dei costi
fissi di gestione di un tale sistema.  
  
---|---  
  
63

|

A tale proposito, si deve rilevare che le difficoltà evocate dal sig.
Visnapuu, quand’anche si verificassero, non dimostrerebbero una differenza di
trattamento tra gli imballaggi di bevande originari di altri Stati membri e i
prodotti nazionali simili, ai sensi dell’articolo 110, primo comma, TFUE.
Infatti, da tali difficoltà, incontrate dal piccolo operatore che effettui
vendite a distanza per iscriversi ad un sistema di restituzione operativo o
per creare un tale sistema, non può dedursi che gli imballaggi di bevande
originari di altri Stati membri possano beneficiare in misura minore
dell’esenzione prevista in caso di integrazione in un sistema del genere, e
siano quindi assoggettati ad un’imposizione più onerosa rispetto ai prodotti
nazionali simili.  
  
---|---  
  
64

|

Peraltro, come ha sostenuto il governo finlandese all’udienza e come ha
rilevato l’avvocato generale ai paragrafi da 89 a 91 delle sue conclusioni,
simili difficoltà sono identiche per i piccoli operatori stabiliti in
Finlandia e per quelli stabiliti in un altro Stato membro.  
  
---|---  
  
65

|

Da quanto precede risulta che l’articolo 110 TFUE non osta a una normativa
nazionale che istituisce un’accisa su taluni imballaggi di bevande come quella
di cui trattasi nel procedimento principale.  
  
---|---  
  
Sull’interpretazione degli articoli 1, paragrafo 1, 7 e 15 della direttiva
94/62

66

|

Il giudice del rinvio chiede altresì alla Corte se gli articoli 1, paragrafo
1, 7 e 15 della direttiva 94/62 ostino a una normativa nazionale, come quella
di cui trattasi nel procedimento principale, che istituisce un’accisa su
taluni imballaggi di bevande. Il governo finlandese e la Commissione
sostengono che tale normativa è conforme alle disposizioni della direttiva
94/62.  
  
---|---  
  
67

|

In limine, occorre rilevare che gli imballaggi di bevande costituiscono
«imballaggi» ai sensi dell’articolo 3, punto 1, della direttiva 94/62, e
ricadono pertanto nel suo campo di applicazione, a norma dell’articolo 2,
paragrafo 1, della stessa.  
  
---|---  
  
68

|

Tuttavia, la Corte constata che nessuna disposizione degli articoli 1,
paragrafo 1, 7 e 15 della direttiva 94/62 osta a una normativa, come quella di
cui trattasi nel procedimento principale, che istituisce un’accisa su taluni
imballaggi di bevande.  
  
---|---  
  
69

|

Per quanto riguarda più in particolare l’articolo 7, paragrafo 1, secondo
comma. della direttiva 94/62, tale disposizione prevede che i sistemi di
restituzione, di raccolta, di reimpiego o di recupero degli imballaggi usati
e/o dei rifiuti di imballaggio si applichino ai prodotti importati in
condizioni non discriminatorie e siano concepiti in modo da evitare ostacoli
agli scambi o distorsioni della concorrenza in conformità con il Trattato.  
  
---|---  
  
70

|

Tuttavia, occorre rilevare che detto obbligo riguarda il funzionamento di tali
sistemi e non quello di un regime di accisa su taluni imballaggi di bevande
come quello di cui trattasi nel procedimento principale, riguardo al quale è
stato inoltre constatato, al punto 63 della presente sentenza, che non
comporta alcuna discriminazione nei confronti degli imballaggi di bevande
originari di altri Stati membri.  
  
---|---  
  
71

|

Il governo finlandese sostiene peraltro a tale proposito che, ai sensi
dell’articolo 18 g, secondo comma, della legge sui rifiuti, gli obblighi
nell’ambito di un gruppo di produttori sono distribuiti equamente tra i
produttori e gli eventuali altri operatori, tenuto conto della natura e della
portata delle attività, e in modo tale da non creare ostacoli agli scambi o
distorsioni alla concorrenza. Tale disposizione impone altresì a un gruppo di
produttori di accettare quale associato, socio o cocontraente, alle medesime
condizioni già applicate nel gruppo, ogni nuovo produttore per il quale, in
ragione della produzione non significativa o per qualunque altro motivo, non
sia economicamente ragionevole provvedere da solo al riutilizzo, al recupero o
a qualsiasi altra forma di gestione dei rifiuti.  
  
---|---  
  
72

|

Per quanto riguarda l’articolo 15 della direttiva 94/62, esso consente al
Consiglio di adottare «strumenti economici per promuovere gli obiettivi della
presente direttiva». In assenza di misure adottate dal Consiglio, tale
disposizione consente agli Stati membri di adottare, «conformemente ai
principi che informano la politica dell’[Unione] in materia di ambiente, tra
cui il principio “chi inquina paga”, e nell’osservanza degli obblighi
derivanti dal trattato, misure per promuovere gli stessi obiettivi».  
  
---|---  
  
73

|

Una normativa che istituisce un’accisa su taluni imballaggi di bevande, come
quella di cui trattasi nel procedimento principale, può essere qualificata
come misura adottata da uno Stato membro intesa alla realizzazione degli
obiettivi definiti dalla direttiva 94/62, ai sensi dell’articolo 15 della
stessa. Infatti, come ha sostenuto il governo finlandese, tale normativa
incoraggia gli operatori a aderire ad un sistema di restituzione degli
imballaggi di bevande, o a creare il loro proprio sistema di restituzione, al
fine di evitare il pagamento di tale accisa.  
  
---|---  
  
74

|

In applicazione dell’articolo 15 della direttiva 94/62, una misura del genere
deve essere adottata conformemente ai principi che informano la politica
dell’Unione in materia di ambiente, tra cui il principio «chi inquina paga», e
nell’osservanza degli obblighi derivanti dal Trattato. Orbene, il governo
finlandese ha giustamente precisato in udienza che la normativa di cui si
tratta nel procedimento principale attua il principio «chi inquina paga»,
poiché l’accisa deve essere corrisposta dagli operatori che non partecipano a
un sistema di restituzione degli imballaggi di bevande. Inoltre, è già stato
constatato che una tale normativa è conforme agli obblighi derivanti
dall’articolo 110 TFUE.  
  
---|---  
  
75

|

Da quanto precede risulta che gli articoli 1, paragrafo 1, 7 e 15 della
direttiva 94/62 non ostano a una normativa che istituisce un’accisa su taluni
imballaggi di bevande come quella di cui trattasi nel procedimento principale.  
  
---|---  
  
76

|

Alla luce di tutte le considerazioni che precedono, si deve rispondere alle
questioni dalla prima alla quarta dichiarando che l’articolo 110 TFUE nonché
gli articoli 1, paragrafo 1, 7 e 15 della direttiva 94/62 devono essere
interpretati nel senso che non ostano a una normativa di uno Stato membro,
come quella di cui trattasi nel procedimento principale, che istituisce
un’accisa su taluni imballaggi di bevande ma prevede un’esenzione in caso di
integrazione di tali imballaggi in un sistema di restituzione operativo.  
  
---|---  
  
Sulle questioni dalla quinta all’ottava

77

|

Con le questioni dalla quinta all’ottava il giudice del rinvio chiede, in
sostanza, se gli articoli 34 TFUE, 36 TFUE e 37 TFUE debbano essere
interpretati nel senso che ostano ad una normativa di uno Stato membro, come
quella di cui trattasi nel procedimento principale, ai sensi della quale un
venditore stabilito in un altro Stato membro è assoggettato a un requisito di
autorizzazione di vendita al dettaglio per l’importazione di bevande alcoliche
a fini di vendita al dettaglio a consumatori residenti nel primo Stato membro,
qualora detto venditore provveda al trasporto di tali bevande o ne affidi il
trasporto ad un terzo.  
  
---|---  
  
Sull’applicabilità dell’articolo 34 TFUE o dell’articolo 37 TFUE

78

|

Si deve esaminare, in limine, se il requisito dell’autorizzazione di cui
trattasi nel procedimento principale debba essere valutato alla luce
dell’articolo 34 TFUE o dell’articolo 37 TFUE.  
  
---|---  
  
79

|

A tal fine è necessario riassumere il contesto normativo e fattuale del
procedimento principale.  
  
---|---  
  
80

|

L’articolo 13 della legge sull’alcol istituisce un monopolio a carattere
commerciale al quale è stato conferito un diritto di esclusiva per la vendita
al dettaglio di bevande alcoliche in Finlandia. Tale monopolio è stato
conferito all’Alko.  
  
---|---  
  
81

|

L’articolo 14 della legge sull’alcol prevede, tuttavia, due deroghe al
monopolio conferito all’Alko. Ai sensi del primo comma di tale articolo, le
bevande alcoliche ottenute per fermentazione e con un contenuto di alcol
etilico pari ad un massimo di 4,7% in volume possono essere vendute al
dettaglio, oltre che dalla Alko, da chiunque abbia ottenuto, dall’autorità
competente, la relativa autorizzazione per la vendita al dettaglio. Ai sensi
del secondo comma di tale articolo, il commercio al dettaglio di bevande
alcoliche ottenute per fermentazione con un contenuto di alcol etilico pari ad
un massimo di 13% in volume può essere esercitato, oltre che dalla Alko, da
chiunque abbia ottenuto dall’autorità competente il permesso di fabbricare il
prodotto in questione, alle condizioni fissate dal Ministero per gli affari
sociali e la salute.  
  
---|---  
  
82

|

A norma dell’articolo 8 della legge sull’alcol, chiunque utilizzi bevande
alcoliche per fini commerciali o professionali necessita dell’autorizzazione
speciale prevista da tale legge per l’importazione di bevande alcoliche ai
fini dell’attività in questione. Secondo le osservazioni del governo
finlandese l’autorizzazione speciale di cui all’articolo 8 della legge
sull’alcol può, segnatamente, consistere in un’autorizzazione di vendita al
dettaglio di cui all’articolo 14, primo comma, di tale legge.  
  
---|---  
  
83

|

Per quanto riguarda il procedimento principale è pacifico che né l’EIG né il
sig. Visnapuu avevano l’autorizzazione di vendita al dettaglio richiesta a
norma degli articoli 8 e 14 della legge sull’alcol per importare bevande
alcoliche al fine della loro vendita al dettaglio a consumatori residenti in
Finlandia.  
  
---|---  
  
84

|

È alla luce di tale contesto che si deve determinare se il requisito
dell’autorizzazione di vendita al dettaglio per l’importazione di bevande
alcoliche a fini di vendita al dettaglio a consumatori residenti in Finlandia,
di cui trattasi nel procedimento principale, debba essere valutato alla luce
dell’articolo 34 TFUE o dell’articolo 37 TFUE.  
  
---|---  
  
85

|

Secondo i governi finlandese e norvegese, il regime di monopolio istituito
dall’articolo 13 della legge sull’alcol deve essere esaminato alla luce
dell’articolo 37 TFUE, mentre i regimi di autorizzazione di cui all’articolo
14 di tale legge devono essere esaminati alla luce dell’articolo 34 TFUE. Il
governo svedese e la Commissione ritengono che il requisito
dell’autorizzazione di vendita al dettaglio di cui trattasi nel procedimento
principale debba essere valutato alla luce dell’articolo 37 TFUE, mentre il
sig. Visnapuu ritiene che esso debba esserlo sotto il profilo dell’articolo 34
TFUE.  
  
---|---  
  
86

|

Secondo una costante giurisprudenza le norme relative all’esistenza e al
funzionamento di un monopolio devono essere esaminate alla luce delle
disposizioni dell’articolo 37 TFUE, specificamente applicabili all’esercizio,
da parte di un monopolio nazionale di natura commerciale, dei suoi diritti di
esclusiva (sentenze Rosengren e a., C‑170/04, EU:C:2007:313, punto 17 e
giurisprudenza ivi citata, nonché ANETT, C‑456/10, EU:C:2012:241, punto 22 e
giurisprudenza ivi citata).  
  
---|---  
  
87

|

Per contro, l’incidenza sugli scambi interni all’Unione delle altre
disposizioni della legge nazionale, che sono scindibili dal funzionamento del
monopolio pur avendo un’incidenza su quest’ultimo, dev’essere esaminata alla
luce dell’articolo 34 TFUE (sentenze Rosengren e a., C‑170/04, EU:C:2007:313,
punto 18 e giurisprudenza ivi citata, nonché ANETT, C‑456/10, EU:C:2012:241,
punto 23 e giurisprudenza ivi citata,).  
  
---|---  
  
88

|

In applicazione di tale giurisprudenza, è necessario verificare se il
requisito dell’autorizzazione di vendita al dettaglio per l’importazione di
bevande alcoliche a fini di vendita al dettaglio a consumatori residenti in
Finlandia, oggetto delle questioni dalla quinta all’ottava, costituisca una
norma relativa all’esistenza e al funzionamento del monopolio o una norma
scindibile dal funzionamento dello stesso.  
  
---|---  
  
89

|

La funzione specifica assegnata al monopolio dall’articolo 13 della legge
sull’alcol consiste nel riservargli l’esclusiva della vendita al dettaglio di
bevande alcoliche in Finlandia. Tuttavia, è esclusa dai diritti di esclusiva
dell’Alko la vendita al dettaglio di due categorie di bevande alcoliche
oggetto delle deroghe di cui all’articolo 14 della legge sull’alcol, vendita
che può essere effettuata da chiunque sia a ciò debitamente autorizzato.  
  
---|---  
  
90

|

Risulta da quanto precede che il regime di monopolio istituito dall’articolo
13 della legge sull’alcol deve esaminato alla luce dell’articolo 37 TFUE, in
quanto detta le norme relative all’esistenza e al funzionamento di un
monopolio nazionale di natura commerciale.  
  
---|---  
  
91

|

Per contro, i due regimi di autorizzazione istituiti dall’articolo 14 della
legge sull’alcol non disciplinano il funzionamento del monopolio concesso
all’Alko o l’esercizio dei suoi diritti di esclusiva ai sensi della citata
giurisprudenza, poiché essi prevedono il diritto per persone diverse
dall’Alko, debitamente autorizzate, di vendere al dettaglio talune categorie
di bevande alcoliche. Di conseguenza, questi due regimi di autorizzazione sono
scindibili dal funzionamento del monopolio conferito all’Alko e devono essere
esaminati alla luce dell’articolo 34 TFUE, come hanno giustamente sostenuto i
governi finlandese e norvegese.  
  
---|---  
  
92

|

Orbene, le questioni dalla quinta all’ottava poste dal giudice del rinvio si
riferiscono espressamente a un requisito di autorizzazione di vendita al
dettaglio imposto nel procedimento principale al sig. Visnapuu. Un simile
requisito di autorizzazione rientra necessariamente nell’articolo 14 della
legge sull’alcol e deve quindi essere esaminato alla luce dell’articolo 34
TFUE e non dell’articolo 37 TFUE.  
  
---|---  
  
93

|

Tuttavia, sulla base delle constatazioni di fatto realizzate nella decisione
di rinvio e riassunte al punto 32 della presente sentenza, risulta che alcune
delle bevande alcoliche importate dal sig. Visnapuu, segnatamente le bevande
spiritose, non erano ricomprese nei due regimi di autorizzazione istituiti
dall’articolo 14 di tale legge e, pertanto, rientravano solo nel monopolio di
vendita al dettaglio conferito all’Alko a norma dell’articolo 13 di tale
legge.  
  
---|---  
  
94

|

A tale proposito, si deve quindi ricordare che, senza imporre l’abolizione
totale dei monopoli nazionali che presentano carattere commerciale, l’articolo
37 TFUE dispone il loro riordino in modo da escludere, nelle condizioni
relative all’approvvigionamento e agli sbocchi sul mercato, qualsiasi
discriminazione fra i cittadini degli Stati membri (sentenze Franzén,
C‑189/95, EU:C:1997:504, punto 38 e giurisprudenza ivi citata, nonché Hanner,
C‑438/02, EU:C:2005:332, punto 34 e giurisprudenza ivi citata).  
  
---|---  
  
95

|

Così, l’articolo 37 TFUE impone che l’organizzazione ed il funzionamento del
monopolio siano riordinati in modo da escludere qualsiasi discriminazione tra
i cittadini degli Stati membri per quanto riguarda le condizioni relative
all’approvvigionamento e agli sbocchi, di guisa che lo scambio di merci in
provenienza dagli altri Stati membri non sia svantaggiato, né in diritto né in
fatto, rispetto a quello delle merci nazionali e che la concorrenza tra le
economie degli Stati membri non sia falsata (sentenza Franzén, C‑189/95,
EU:C:1997:504, punto 40).  
  
---|---  
  
96

|

Poiché il fascicolo sottoposto alla Corte non contiene informazioni
sufficienti a tale proposito, spetta al giudice del rinvio verificare se il
monopolio della vendita al dettaglio di bevande alcoliche conferito all’Alko a
norma dell’articolo 13 della legge sull’alcol soddisfi i requisiti rammentati
supra.  
  
---|---  
  
Sull’esistenza di una misura di effetto equivalente a una restrizione
quantitativa all’importazione ai sensi dell’articolo 34 TFUE

97

|

Alla luce di quanto precede, si deve esaminare se una normativa di uno Stato
membro, come quella di cui trattasi nel procedimento principale, ai sensi
della quale un venditore stabilito in un altro Stato membro è assoggettato a
un requisito di autorizzazione di vendita al dettaglio per l’importazione di
bevande alcoliche a fini di vendita al dettaglio a consumatori residenti nel
primo Stato membro, qualora detto venditore provveda al trasporto di tali
bevande o ne affidi il trasporto ad un terzo, costituisca una misura di
effetto equivalente a una restrizione quantitativa all’importazione ai sensi
dell’articolo 34 TFUE.  
  
---|---  
  
98

|

Secondo una costante giurisprudenza, il divieto di misure di effetto
equivalente a restrizioni quantitative, enunciato all’articolo 34 TFUE,
riguarda qualsiasi normativa degli Stati membri che possa ostacolare
direttamente o indirettamente, in atto o in potenza, gli scambi fra gli Stati
membri (v., in particolare, sentenze Dassonville, 8/74, EU:C:1974:82, punto 5,
e Rosengren e a., C‑170/04, EU:C:2007:313, punto 32).  
  
---|---  
  
99

|

Alla luce di tale giurisprudenza si deve constatare che un requisito di
autorizzazione di vendita al dettaglio per l’importazione di bevande
alcoliche, come quello di cui trattasi nel procedimento principale, impedisce
agli operatori stabiliti in altri Stati membri di importare liberamente
bevande alcoliche in Finlandia a fini di vendita al dettaglio.  
  
---|---  
  
100

|

In particolare, le disposizioni pertinenti della normativa nazionale impongono
diversi requisiti per ottenere l’autorizzazione di vendita al dettaglio di cui
al procedimento principale. Da un lato, l’articolo 14, terzo comma, della
legge sull’alcol dispone che può essere rilasciata un’autorizzazione di
vendita al dettaglio di bevande alcoliche a chiunque sia ritenuto soddisfare i
requisiti necessari e possegga l’affidabilità richiesta.  
  
---|---  
  
101

|

Dall’altro lato, l’articolo 14, quarto comma, della legge sull’alcol precisa
che la vendita al dettaglio di cui al primo e secondo comma dello stesso può
essere effettuata unicamente in un punto vendita autorizzato dalle autorità,
che soddisfa i requisiti relativi alla collocazione geografica e allo spazio
di vendita nonché al funzionamento e nel quale la vendita è organizzata in
modo che sia possibile una sorveglianza efficace.  
  
---|---  
  
102

|

In tali circostanze, il requisito di autorizzazione di vendita al dettaglio
per l’importazione di bevande alcoliche a fini di vendita al dettaglio a
consumatori finlandesi, di cui trattasi nel procedimento principale, può
ostacolare gli scambi tra gli Stati membri ai sensi della giurisprudenza
precedentemente citata, in quanto impedisce agli operatori stabiliti in altri
Stati membri di importare liberamente bevande alcoliche in Finlandia a fini di
vendita al dettaglio.  
  
---|---  
  
103

|

Vero è che la Corte ha precisato che disposizioni nazionali che limitano o
vietano determinate modalità di vendita che, da un lato, si applicano a tutti
gli operatori interessati che esercitano la loro attività nel territorio
nazionale e, dall’altro, incidono allo stesso modo, in diritto come in fatto,
sulla commercializzazione dei prodotti nazionali e di quelli provenienti da
altri Stati membri non sono tali da ostacolare il commercio tra gli Stati
membri nel senso della giurisprudenza inaugurata dalla sentenza Dassonville
(8/74, EU:C:1974:82) (v., in particolare, sentenze Keck e Mithouard, C‑267/91
e C‑268/91, EU:C:1993:905, punto 16, nonché Ahokainen e Leppik, C‑434/04,
EU:C:2006:609, punto 19).  
  
---|---  
  
104

|

Tuttavia, il requisito di autorizzazione di vendita al dettaglio di cui
trattasi nel procedimento principale non soddisfa il primo requisito stabilito
dalla Corte nella sentenza Keck e Mithouard (C‑267/91 e C‑268/91,
EU:C:1993:905, punto 16), secondo il quale le disposizioni nazionali di cui
trattasi devono applicarsi a tutti gli operatori interessati che svolgano la
propria attività sul territorio nazionale.  
  
---|---  
  
105

|

Per quanto riguarda, da un lato, il requisito dell’autorizzazione di vendita
al dettaglio di cui all’articolo 14, primo comma, della legge sull’alcol, la
Corte constata che esso non si applica a tutti gli operatori interessati che
svolgono la propria attività sul territorio nazionale. Infatti, l’Alko detiene
il diritto di vendere al dettaglio tutti i tipi di bevande alcoliche, incluse
quelle menzionate all’articolo 14 della legge sull’alcol, in forza di una
disposizione legislativa, ovvero l’articolo 13 della legge sull’alcol. L’Alko
non è quindi tenuta ad ottenere un’autorizzazione per la vendita al dettaglio
presso le autorità competenti a condizioni simili a quelle fissate
dall’articolo 14, terzo comma, della legge sull’alcol.  
  
---|---  
  
106

|

Dall’altro lato, l’autorizzazione per la vendita al dettaglio di cui
all’articolo 14, secondo comma, della legge sull’alcol può essere concessa
solo ai fabbricanti di bevande alcoliche stabiliti in Finlandia, restando
esclusi i fabbricanti stabiliti in altri Stati membri.  
  
---|---  
  
107

|

Di conseguenza, il requisito dell’autorizzazione di vendita al dettaglio per
l’importazione di bevande alcoliche a fini di vendita al dettaglio a
consumatori finlandesi, di cui trattasi nel procedimento principale, non
soddisfa il primo requisito fissato nella sentenza Keck e Mithouard (C‑267/91
e C‑268/91, EU:C:1993:905, punto 16), con la conseguenza che non è necessario
esaminare se tale requisito incida allo stesso modo, in diritto come in fatto,
sulla commercializzazione dei prodotti nazionali e di quelli provenienti da
altri Stati membri.  
  
---|---  
  
108

|

Alla luce di quanto precede, si deve dichiarare che una normativa di uno Stato
membro, come quella di cui trattasi nel procedimento principale, ai sensi
della quale un venditore stabilito in un altro Stato membro è assoggettato a
un requisito di autorizzazione di vendita al dettaglio per l’importazione di
bevande alcoliche a fini di vendita al dettaglio a consumatori residenti nel
primo Stato membro, qualora detto venditore provveda al trasporto di tali
bevande o ne affidi il trasporto ad un terzo, costituisce una misura di
effetto equivalente a una restrizione quantitativa all’importazione ai sensi
dell’articolo 34 TFUE.  
  
---|---  
  
Sull’esistenza di una giustificazione ai sensi dell’articolo 36 TFUE

109

|

Secondo l’articolo 36 TFUE, le disposizioni degli articoli 34 TFUE e 35 TFUE
lasciano impregiudicati i divieti o restrizioni all’importazione,
all’esportazione e al transito giustificati da motivi di moralità pubblica, di
ordine pubblico, di pubblica sicurezza, di tutela della salute e della vita
delle persone e degli animali o di preservazione dei vegetali, di protezione
del patrimonio artistico, storico o archeologico nazionale, o di tutela della
proprietà industriale e commerciale. Tuttavia, tali divieti o tali restrizioni
non devono costituire un mezzo di discriminazione arbitraria, né una
restrizione dissimulata al commercio tra gli Stati membri.  
  
---|---  
  
110

|

Risulta da una giurisprudenza costante che un ostacolo alla libera
circolazione delle merci può essere giustificato da motivi di interesse
generale indicati nell’articolo 36 TFUE oppure da una ragione imperativa. In
entrambi i casi, la misura nazionale deve essere idonea a garantire la
realizzazione dell’obiettivo perseguito e non eccedere quanto necessario per
il suo raggiungimento (v., in particolare, sentenza Ker‑OptikaC‑108/09,
EU:C:2010:725, punto 57 e giurisprudenza ivi citata).  
  
---|---  
  
111

|

I governi finlandese, svedese e norvegese, contrariamente al sig. Visnapuu,
ritengono che un requisito di autorizzazione di vendita al dettaglio imposto a
un venditore stabilito in un altro Stato membro per l’importazione di bevande
alcoliche a fini di vendita al dettaglio a consumatori residenti nel
territorio nazionale, qualora detto venditore provveda al trasporto di tali
bevande o ne affidi il trasporto ad un terzo, sia giustificato dall’obiettivo
di tutela della salute e della vita delle persone menzionato nell’articolo 36
TFUE. Il governo finlandese sostiene in particolare che l’obiettivo della
legge sull’alcol, quale risulta dall’articolo 1 della stessa, consiste
nell’orientare il consumo di alcol in modo da prevenire gli effetti dannosi
causati dalle sostanze alcoliche alla salute delle persone e alla società,
mediante l’istituzione di un regime di monopolio e di autorizzazione nella
fase di vendita al dettaglio.  
  
---|---  
  
112

|

Per quanto riguarda più particolarmente l’articolo 14 della legge sull’alcol,
risulta da tale disposizione che un’autorizzazione di vendita al dettaglio può
essere rilasciata solo a una persona che soddisfi i requisiti necessari e
possegga l’affidabilità richiesta, in applicazione del terzo comma di tale
articolo, e che la vendita al dettaglio può essere effettuata unicamente in un
punto vendita autorizzato dalle autorità e nel quale la vendita è organizzata
in modo che sia possibile una sorveglianza efficace, a norma del quarto comma
del medesimo articolo.  
  
---|---  
  
113

|

A tale proposito, il governo finlandese fa valere che il regime di
autorizzazione di vendita al dettaglio messo in atto consente di controllare
il rispetto da parte dei venditori al dettaglio delle disposizioni che
regolamentano la vendita di bevande alcoliche, segnatamente l’obbligo di
vendere unicamente tra le ore 7:00 del mattino e le ore 9:00 di sera, il
divieto di vendere a minori di 18 anni e il divieto di vendere a persone in
stato di ebbrezza.  
  
---|---  
  
114

|

Tale governo sostiene, inoltre, che il livello di tutela della salute e
dell’ordine pubblico che si è fissata come obiettivo la politica finlandese in
materia di alcol non può essere raggiunto con mezzi meno restrittivi rispetto
all’assoggettamento della vendita al dettaglio a un’autorizzazione preventiva
o a un diritto esclusivo di monopolio. Infatti, consentire ai venditori
stabiliti in altri Stati membri di vendere e trasportare liberamente bevande
alcoliche ai residenti finlandesi farebbe sorgere un nuovo canale di
distribuzione di tali bevande che non sarebbe assoggettato ad alcun controllo
delle autorità competenti.  
  
---|---  
  
115

|

La Corte ha già dichiarato che una normativa avente come obiettivo di
orientare il consumo di alcol in modo da prevenire gli effetti dannosi causati
dalle sostanze alcoliche alla salute delle persone e alla società e mirante
quindi a combattere l’abuso di alcol risponde a preoccupazioni di salute e di
ordine pubblico riconosciute dall’articolo 36 TFUE (sentenze Ahokainen e
Leppik, C‑434/04, EU:C:2006:609, punto 28, e Rosengren e a., C‑170/04,
EU:C:2007:313, punto 40).  
  
---|---  
  
116

|

Affinché preoccupazioni di salute e d’ordine pubblico possano giustificare un
ostacolo come quello causato dal sistema di autorizzazione preventiva di cui
al procedimento principale, è tuttavia necessario che la misura considerata
sia proporzionata all’obiettivo da raggiungere e non costituisca né un mezzo
di discriminazione arbitraria, né una restrizione dissimulata del commercio
tra Stati membri (sentenza Ahokainen e Leppik, C‑434/04, EU:C:2006:609, punto
29, v. altresì, in tal senso, sentenza Rosengren e a., C‑170/04,
EU:C:2007:313, punti 41 e 43).  
  
---|---  
  
117

|

In primo luogo, per ciò che riguarda il carattere proporzionato della misura,
trattandosi di una deroga al principio della libera circolazione delle merci,
incombe alle autorità nazionali l’onere di dimostrare che la normativa è
necessaria per il raggiungimento dell’obiettivo perseguito e che tale
obiettivo non potrebbe essere raggiunto attraverso divieti o limitazioni di
minore portata o che colpiscono in minor misura il commercio intracomunitario
(v., in tal senso, sentenze Ahokainen e Leppik, C‑434/04, EU:C:2006:609, punto
31, nonché Rosengren e a., C‑170/04, EU:C:2007:313, punto 50 e giurisprudenza
ivi citata).  
  
---|---  
  
118

|

Tuttavia, se una misura nazionale rientra nell’ambito della sanità pubblica, è
necessario tener conto del fatto che la salute e la vita delle persone
occupano una posizione preminente tra i beni e gli interessi protetti dal
Trattato e che spetta agli Stati membri stabilire il livello al quale
intendono garantire la tutela della sanità pubblica nonché il modo in cui tale
livello deve essere raggiunto. Poiché detto livello può variare da uno Stato
membro all’altro, si deve riconoscere agli Stati membri un margine
discrezionale (sentenza Ker-OptikaC‑108/09, EU:C:2010:725, punto 58 e
giurisprudenza ivi citata, nonché, in tal senso, sentenza Ahokainen e Leppik,
C‑434/04, EU:C:2006:609, punti 32 e 33).  
  
---|---  
  
119

|

Nella specie, il controllo della proporzionalità e della necessità delle
misure adottate presuppone un’analisi delle circostanze di diritto e di fatto
che contrassegnano la situazione in Finlandia, che il giudice del rinvio è in
grado di effettuare meglio della Corte. Di conseguenza, spetta al giudice del
rinvio verificare, fondandosi sugli elementi di diritto e di fatto di cui
dispone, se il sistema di autorizzazione preventiva di cui è questione nel
procedimento principale sia idoneo a garantire l’obiettivo di tutela della
salute e dell’ordine pubblico e se tale obiettivo possa essere raggiunto con
un’efficacia di livello almeno equivalente mediante misure meno restrittive
(v., in tal senso, sentenze Ahokainen e Leppik, C‑434/04, EU:C:2006:609, punti
37 e 38 e giurisprudenza citata, e Rosengren e a., C‑170/04, EU:C:2007:313,
punto 55).  
  
---|---  
  
120

|

A tale proposito, si deve rilevare in particolare che l’articolo 14, quarto
comma, della legge sull’alcol prevede l’obbligo di effettuare la vendita al
dettaglio in un punto vendita autorizzato. Come ha confermato il governo
finlandese all’udienza, tale obbligo vieta alle persone autorizzate in forza
dell’articolo 14, primo o secondo comma, della legge sull’alcol di effettuare
la vendita a distanza di bevande alcoliche, qualora provvedano al trasporto di
tali bevande o ne affidino il trasporto ad un terzo.  
  
---|---  
  
121

|

Sebbene, in linea di principio, l’Alko sia anch’essa tenuta ad effettuare la
vendita al dettaglio in un punto vendita autorizzato, in forza dell’articolo
13, secondo comma, della legge sull’alcol, deriva tuttavia dal terzo comma di
tale articolo che l’Alko può effettuare la vendita al dettaglio di bevande
alcoliche inviandole al cliente o all’acquirente conformemente alle
disposizioni del decreto. Interrogato a tale proposito durante l’udienza, il
governo finlandese ha confermato che, in taluni casi, l’Alko ha effettivamente
il diritto di effettuare la vendita di bevande alcoliche per corrispondenza.  
  
---|---  
  
122

|

In tali circostanze, spetta al giudice del rinvio verificare, in particolare,
se l’obiettivo di consentire alle autorità competenti di controllare il
rispetto delle disposizioni che regolamentano la vendita di bevande alcoliche,
quali l’obbligo di vendere unicamente tra le ore 7:00 del mattino e le ore
9:00 di sera, il divieto di vendere a minori di 18 anni e il divieto di
vendere a persone in stato di ebbrezza, possa essere raggiunto con
un’efficacia di livello almeno equivalente mediante un sistema di
autorizzazione che non richieda che la vendita al dettaglio di bevande
alcoliche possa essere effettuata unicamente in un punto vendita autorizzato
dalle autorità.  
  
---|---  
  
123

|

In secondo luogo, affinché preoccupazioni di salute e d’ordine pubblico
possano giustificare una misura di effetto equivalente ad una restrizione
quantitativa all’importazione ai sensi dell’articolo 34 TFUE, come il
requisito dell’autorizzazione di vendita al dettaglio di cui trattasi nel
procedimento principale, è necessario inoltre che tale requisito di
autorizzazione non costituisca un mezzo di discriminazione arbitraria né una
restrizione dissimulata al commercio tra gli Stati membri, come richiede
l’articolo 36 TFUE (v., in tal senso, sentenze Ahokainen e Leppik, C‑434/04,
EU:C:2006:609, punto 29, e Rosengren e a., C‑170/04, EU:C:2007:313, punto 41).  
  
---|---  
  
124

|

A tale proposito, e per quanto riguarda il regime di autorizzazione di vendita
al dettaglio istituito dall’articolo 14, primo comma, della legge sull’alcol,
che riguarda le bevande alcoliche ottenute per fermentazione e con un
contenuto di alcol etilico pari ad un massimo di 4,7% in volume, nessun
elemento a disposizione della Corte consente di ritenere che le ragioni di
salute e di ordine pubblico invocate dalle autorità finlandesi siano state
sviate dal loro fine e usate in maniera da creare discriminazioni nei
confronti di merci originarie di altri Stati membri o da proteggere
indirettamente talune produzioni nazionali (v., in tal senso, sentenze
Ahokainen e Leppik, C‑434/04, EU:C:2006:609, punto 30, e Rosengren e a.,
C‑170/04, EU:C:2007:313, punto 42).  
  
---|---  
  
125

|

Per quanto riguarda il regime di autorizzazione di vendita al dettaglio
istituito dall’articolo 14, secondo comma, della legge sull’alcol, il quale
consente ai fabbricanti di bevande alcoliche di vendere la loro produzione
propria a condizione che essa sia ottenuta per fermentazione e che non ecceda,
quanto al contenuto di alcol etilico, il 13% in volume, la Corte ha già
rilevato che di esso possono fruire solo i fabbricanti stabiliti in Finlandia,
restando esclusi i fabbricanti stabiliti in un altro Stato membro.  
  
---|---  
  
126

|

Riservando il beneficio di tale deroga ai soli fabbricanti stabiliti in
Finlandia, tale disposizione potrebbe avere l’effetto di proteggere la
produzione nazionale di bevande alcoliche ottenute per fermentazione e il cui
contenuto di alcol etilico non superi il 13% in volume. L’esistenza di un
effetto del genere non è, tuttavia, sufficiente per stabilire che le ragioni
di salute e di ordine pubblico invocate dalle autorità finlandesi sono state
sviate dal loro fine e usate in maniera da creare discriminazioni nei
confronti di merci originarie di altri Stati membri o da proteggere
indirettamente talune produzioni nazionali, ai sensi dell’articolo 36 TFUE e
della giurisprudenza citata supra.  
  
---|---  
  
127

|

Interrogato in proposito durante l’udienza, il governo finlandese ha precisato
che tale regime di autorizzazione persegue, oltre alle ragioni di salute e di
ordine pubblico menzionate in precedenza, un obiettivo di promozione del
turismo, in quanto è destinato a consentire ad un numero limitato di
fabbricanti di bevande alcoliche stabiliti in Finlandia, che usano metodi
tradizionali e artigianali, di vendere la loro produzione nel sito stesso di
produzione. Tale governo ha citato a titolo di esempio taluni vini di bacche
fabbricati in alcune fattorie situate sul territorio finlandese, che i
consumatori hanno la possibilità di acquistare nel sito stesso di produzione.
Detto governo ha aggiunto che non rientrava nelle proprie competenze
autorizzare i fabbricanti di bevande alcoliche stabiliti in altri Stati membri
a vendere la propria produzione nel sito stesso di produzione, il quale si
trova per definizione al di fuori del territorio finlandese.  
  
---|---  
  
128

|

Spetta al giudice del rinvio verificare, sulla base di tutte le circostanze di
diritto e di fatto rilevanti, e in particolare del carattere limitato,
tradizionale e artigianale della produzione nazionale che beneficia di tale
deroga evidenziato dal governo finlandese nelle sue osservazioni presentate
alla Corte, se le ragioni di salute e di ordine pubblico invocate dalle
autorità finlandesi siano state sviate dal loro fine e usate in maniera da
creare discriminazioni nei confronti di merci originarie di altri Stati membri
o da proteggere indirettamente talune produzioni nazionali ai sensi
dell’articolo 36 TFUE.  
  
---|---  
  
129

|

Alla luce di tutte le considerazioni che precedono, occorre rispondere alle
questioni dalla quinta all’ottava dichiarando che gli articoli 34 TFUE e 36
TFUE devono essere interpretati nel senso che non ostano ad una normativa di
uno Stato membro, come quella di cui trattasi nel procedimento principale, ai
sensi della quale un venditore stabilito in un altro Stato membro è
assoggettato a un requisito di autorizzazione di vendita al dettaglio per
l’importazione di bevande alcoliche a fini di vendita al dettaglio a
consumatori residenti nel primo Stato membro, qualora detto venditore provveda
al trasporto di tali bevande o ne affidi il trasporto ad un terzo, a
condizione che tale normativa sia idonea a garantire la realizzazione
dell’obiettivo perseguito, nella specie la tutela della salute e dell’ordine
pubblico, che tale obiettivo non possa essere raggiunto con un’efficacia di
livello almeno equivalente mediante misure meno restrittive e che tale
normativa non costituisca né un mezzo di discriminazione arbitraria, né una
restrizione dissimulata al commercio tra gli Stati membri, circostanze queste
che spetta al giudice del rinvio verificare.  
  
---|---  
  
Sulle spese

130

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|  |

1)

|

L’articolo 110 TFUE nonché gli articoli 1, paragrafo 1, 7 e 15 della direttiva
94/62/CE del Parlamento europeo e del Consiglio, del 20 dicembre 1994, sugli
imballaggi e i rifiuti di imballaggio, devono essere interpretati nel senso
che non ostano a una normativa di uno Stato membro, come quella di cui
trattasi nel procedimento principale, che istituisce un’accisa su taluni
imballaggi di bevande ma prevede un’esenzione in caso di integrazione di tali
imballaggi in un sistema di restituzione operativo.  
  
---|---  
|  |

2)

|

Gli articoli 34 TFUE e 36 TFUE devono essere interpretati nel senso che non
ostano a una normativa di uno Stato membro, come quella di cui trattasi nel
procedimento principale, ai sensi della quale un venditore stabilito in un
altro Stato membro è assoggettato a un requisito di autorizzazione di vendita
al dettaglio per l’importazione di bevande alcoliche a fini di vendita al
dettaglio a consumatori residenti nel primo Stato membro, qualora detto
venditore provveda al trasporto di tali bevande o ne affidi il trasporto ad un
terzo, a condizione che tale normativa sia idonea a garantire la realizzazione
dell’obiettivo perseguito, nella specie la tutela della salute e dell’ordine
pubblico, che tale obiettivo non possa essere raggiunto con un’efficacia di
livello almeno equivalente mediante misure meno restrittive e che tale
normativa non costituisca né un mezzo di discriminazione arbitraria, né una
restrizione dissimulata al commercio tra gli Stati membri, circostanze queste
che spetta al giudice del rinvio verificare.  
  
---|---  
|

Firme  
  
---|---  
  
* * *

( * ) Lingua processuale: il finlandese.

  *[""]: Double quotes
  *[*]: Asterisk
  *[?]: Question mark

