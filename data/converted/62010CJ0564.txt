

SENTENZA DELLA CORTE (Quarta Sezione)

29 marzo 2012 ( *1 )

«Regolamento (CE, Euratom) n. 2988/95 — Tutela degli interessi finanziari
dell’Unione europea — Articoli 3 e 4 — Misure amministrative — Recupero di
vantaggi indebiti — Interessi di compensazione e di mora dovuti in base alla
normativa nazionale — Applicazione delle regole di prescrizione del
regolamento n. 2988/95 al recupero di tali interessi di mora — Dies a quo
della prescrizione — Nozione di “sospensione” — Nozione di “interruzione”»

Nella causa C-564/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesverwaltungsgericht (Germania) con
decisione 21 ottobre 2010, pervenuta in cancelleria il 2 dicembre 2010, nel
procedimento

Bundesanstalt für Landwirtschaft und Ernährung

contro

Pfeifer & Langen KG,

LA CORTE (Quarta Sezione),

composta dal sig. J.-C. Bonichot, presidente di sezione, dai sigg. K.
Schiemann, L. Bay Larsen, dalla sig.ra C. Toader (relatore) e dal sig. E.
Jarašiūnas, giudici,

avvocato generale: sig.ra E. Sharpston

cancelliere: sig.ra A. Impellizzeri, amministratore

vista la fase scritta del procedimento e in seguito all’udienza del 17
novembre 2011,

considerate le osservazioni presentate:

—

|

per la Bundesanstalt für Landwirtschaft und Ernährung, da W. Wolski nonché da
B. Messerschmidt e J. Jakubiec, in qualità di agenti;  
  
---|---  
  
—

|

per Pfeifer & Langen KG, da D. Ehle e C. Hagemann, Rechtsanwälte;  
  
---|---  
  
—

|

per la Commissione europea, da G. von Rintelen e P. Rossi, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 26
gennaio 2012,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
3 del regolamento (CE, Euratom) n. 2988/95 del Consiglio, del 18 dicembre
1995, relativo alla tutela degli interessi finanziari delle Comunità (GU L
312, pag. 1).  
  
---|---  
  
2

|

Tale domanda è stata presentata nell’ambito di una controversia tra la Pfeifer
& Langen KG (in prosieguo: la «Pfeifer & Langen») e la Bundesanstalt für
Landwirtschaft und Ernährung (Ufficio federale per l’agricoltura e
l’alimentazione; in prosieguo: la «Bundesanstalt») riguardo al recupero di
crediti di interessi riferentisi a rimborsi di spese di magazzinaggio
indebitamente percepiti a detrimento degli interessi finanziari dell’Unione
europea.  
  
---|---  
  
Contesto normativo

Il diritto dell’Unione

Il regolamento n. 2988/95

3

|

Secondo il terzo considerando del regolamento n. 2988/95, «occorre (...)
combattere in tutti i settori contro le lesioni agli interessi finanziari
delle Comunità».  
  
---|---  
  
4

|

Secondo il quinto considerando del suddetto regolamento, «le condotte che
danno luogo a irregolarità nonché le misure e sanzioni amministrative relative
sono previste in normative settoriali conformi al presente regolamento».  
  
---|---  
  
5

|

L’articolo 1 del medesimo regolamento dispone quanto segue:

«1. Ai fini della tutela degli interessi finanziari delle Comunità europee è
adottata una normativa generale relativa a dei controlli omogenei e a delle
misure e sanzioni amministrative riguardanti irregolarità relative al diritto
comunitario.

2\. Costituisce irregolarità qualsiasi violazione di una disposizione del
diritto comunitario derivante da un’azione o un’omissione di un operatore
economico che abbia o possa avere come conseguenza un pregiudizio al bilancio
generale delle Comunità o ai bilanci da queste gestite, attraverso la
diminuzione o la soppressione di entrate provenienti da risorse proprie
percepite direttamente per conto delle Comunità, ovvero una spesa indebita».  
  
---|---  
  
6

|

A norma dell’articolo 3 del regolamento n. 2988/95:

«1. Il termine di prescrizione delle azioni giudiziarie è di quattro anni a
decorrere dall’esecuzione dell’irregolarità di cui all’articolo 1, paragrafo
1. Tuttavia, le normative settoriali possono prevedere un termine inferiore e
comunque non inferiore a tre anni.

Per le irregolarità permanenti o ripetute, il termine di prescrizione decorre
dal giorno in cui cessa l’irregolarità. Per i programmi pluriennali, il
termine di prescrizione vale comunque fino alla chiusura definitiva del
programma.

La prescrizione delle azioni giudiziarie è interrotta per effetto di qualsiasi
atto dell’autorità competente, portato a conoscenza della persona interessata,
che abbia natura istruttoria o che sia volto a perseguire l’irregolarità. Il
termine di prescrizione decorre nuovamente dal momento di ciascuna
interruzione.

(...)

2\. Il termine di esecuzione della decisione che irroga sanzioni
amministrative è di tre anni. Esso decorre dal giorno in cui la decisione
diventa definitiva.

I casi di interruzione e di sospensione sono disciplinati dalle pertinenti
disposizioni di diritto nazionale.

3\. Gli Stati membri mantengono la possibilità di applicare un termine più
lungo di quello previsto (...) al paragrafo 1 (...)».  
  
---|---  
  
7

|

L’articolo 4, paragrafi 1 e 2, del suddetto regolamento enuncia:

«1. Ogni irregolarità comporta, in linea generale, la revoca del vantaggio
indebitamente ottenuto:

|

—

|

mediante l’obbligo di versare o rimborsare gli importi dovuti o indebitamente
percetti,  
  
---|---  
  
(...)

2\. L’applicazione delle misure di cui al paragrafo 1 è limitata alla revoca
del vantaggio indebitamente ottenuto aumentato, se ciò è previsto, di
interessi che possono essere stabiliti in maniera forfettaria».  
  
Il regolamento (CE) n. 1258/99

8

|

L’articolo 8 del regolamento (CE) n. 1258/1999 del Consiglio, del 17 maggio
1999, relativo al finanziamento della politica agricola comune (GU L 160, pag.
103), recita come segue:

«1. Gli Stati membri adottano, in conformità delle disposizioni legislative,
regolamentari ed amministrative nazionali, le misure necessarie per:

|

a)

|

accertare se le operazioni del [Fondo europeo agricolo di orientamento e di
garanzia (FEAOG)] siano reali e regolari;  
  
---|---  
  
b)

|

prevenire e perseguire le irregolarità;  
  
---|---  
  
c)

|

recuperare le somme perse a seguito di irregolarità o di negligenze.  
  
---|---  
  
Gli Stati membri informano la Commissione delle misure adottate a tal fine e
in particolare dello stato dei procedimenti amministrativi e giudiziari.

2\. In mancanza di recupero totale, le conseguenze finanziarie delle
irregolarità o negligenze sono sopportate dalla Comunità, salvo quelle
risultanti da irregolarità o negligenze imputabili alle amministrazioni o agli
organismi degli Stati membri.

Le somme recuperate sono versate agli organismi pagatori riconosciuti e da
questi detratte dalle spese finanziate dal [FEAOG]. Gli interessi relativi
alle somme recuperate o pagate in ritardo sono versati al [FEAOG].

3\. Il Consiglio, che delibera a maggioranza qualificata su proposta della
Commissione, adotta le norme generali di applicazione del presente articolo».  
  
Il regolamento (CE) n. 1290/2005

9

|

L’articolo 32 del regolamento (CE) n. 1290/2005 del Consiglio, del 21 giugno
2005, relativo al finanziamento della politica agricola comune (GU L 209, pag.
1), dispone quanto segue:

«1. Gli importi recuperati in seguito a irregolarità o negligenze, con i
relativi interessi, sono versati agli organismi pagatori che li contabilizzano
tra le entrate del [Fondo europeo agricolo di garanzia (FEAGA)] del mese
dell’incasso effettivo.

2\. All’atto del versamento nel bilancio comunitario degli importi recuperati
di cui al paragrafo 1, lo Stato membro può trattenerne il 20% a titolo di
rimborso forfettario delle spese di recupero, salvo per gli importi relativi a
irregolarità o negligenze imputabili alle amministrazioni o altri organismi
dello stesso Stato membro.

3\. All’atto della trasmissione dei conti annuali, a norma dell’articolo 8,
paragrafo 1, lettera c), punto iii), gli Stati membri comunicano alla
Commissione una tabella riepilogativa dei procedimenti di recupero avviati in
seguito ad irregolarità, contenente una ripartizione degli importi non ancora
recuperati, per procedimento amministrativo e/o giudiziario e per anno
corrispondente al primo verbale, amministrativo o giudiziario, che accerta
l’irregolarità.

Gli Stati membri tengono a disposizione della Commissione la situazione
dettagliata dei singoli procedimenti di recupero e dei singoli importi non
ancora recuperati.

(...)».  
  
---|---  
  
10

|

Conformemente all’articolo 49 del regolamento n. 1290/2005, l’articolo 32 di
tale regolamento è applicabile per i casi comunicati a norma dell’articolo 3
del regolamento (CEE) n. 595/91 del Consiglio, del 4 marzo 1991, relativo alle
irregolarità e al recupero delle somme indebitamente pagate nell’ambito del
finanziamento della politica agricola comune nonché all’instaurazione di un
sistema d’informazione in questo settore e che abroga il regolamento (CEE) n.
283/72 (GU L 67, pag. 11), e per i quali non si è ancora conseguito il
recupero totale alla data del 16 ottobre 2006.  
  
---|---  
  
Il diritto nazionale

11

|

A norma degli articoli 6, paragrafo 1, punto 11, e 14, paragrafo 1, prima
frase, della legge sull’attuazione delle organizzazioni di mercato (Gesetz zur
Durchführung der Gemeinsamen Marktorganisationen), nella versione risultante
dalla legge di modifica delle disposizioni sul diritto dei procedimenti
amministrativi (Gesetz zur Änderung verwaltungsverfahrensrechtlicher
Vorschriften), del 2 maggio 1996 (BGBl 1996 I, pag. 656; in prosieguo: la
«legge sulle organizzazioni di mercato»), i crediti alla restituzione di
vantaggi particolari, come quelli ottenuti in materia di compensazione delle
spese di magazzinaggio, producono interessi, dal loro sorgere, ad un tasso
superiore del 3% al tasso di sconto della Deutsche Bank, nei limiti in cui il
Consiglio dell’Unione europea o la Commissione non abbiano disposto altrimenti
con un atto giuridico.  
  
---|---  
  
12

|

Secondo le indicazioni del giudice del rinvio, conformemente agli articoli 197
e 201 del codice civile tedesco (Bürgerliches Gesetzbuch; in prosieguo: il
«BGB»), nella versione vigente sino al 31 dicembre 2001, il termine di
prescrizione applicabile ai crediti consistenti in interessi arretrati era di
quattro anni a decorrere dal 31 dicembre dell’anno di nascita del diritto agli
stessi interessi. Tali disposizioni erano applicabili per analogia ai crediti
di interessi derivanti dal diritto pubblico.  
  
---|---  
  
13

|

A partire dall’entrata in vigore della legge di modernizzazione della
normativa sulle obbligazioni (Gesetz zur Modernisierung des Schuldrechts), del
26 novembre 2001 (BGBl. 2001 I, pag. 3138), l’articolo 195 del BGB, nella
versione in vigore da tale data, prevede che il termine di prescrizione
normale dei crediti di interessi arretrati sia di tre anni, mentre il termine
di prescrizione quadriennale continua ad essere applicato ai suddetti crediti
precedenti al 1o gennaio 2002.  
  
---|---  
  
14

|

Ai sensi dell’articolo 217 del BGB, nella versione in vigore sino al 31
dicembre 2001, «[i]n caso di sospensione della prescrizione, non è tenuto
conto del tempo trascorso sino alla sospensione; una nuova prescrizione può
correre solo a partire dalla cessazione della sospensione».  
  
---|---  
  
15

|

Conformemente all’articolo 53, paragrafo 1, della legge sul procedimento
amministrativo (Verwaltungsverfahrensgesetz), nella versione applicabile sino
al 31 dicembre 2001, «[u]n atto amministrativo emanato per l’accertamento o
l’attuazione del diritto di un soggetto di diritto pubblico sospende la
prescrizione di tale diritto. Tale sospensione è prolungata finché l’atto
amministrativo sia divenuto incontestabile o finché sia stato espletato il
procedimento amministrativo in esito al quale è stato adottato. Gli articoli
212 e 217 del [BGB, nella versione in vigore sino al 31 dicembre 2001,] sono
applicabili per analogia».  
  
---|---  
  
16

|

Nella versione applicabile a partire dal 1o gennaio 2002, il suddetto articolo
53, paragrafo 1, dispone che «[u]n atto amministrativo emanato per
l’accertamento o per l’attuazione del diritto di un soggetto di diritto
pubblico sospende la prescrizione di tale diritto. La sospensione cessa quando
l’atto amministrativo diviene incontestabile o sei mesi dopo che esso sia
stato in altro modo espletato».  
  
---|---  
  
17

|

L’articolo 80, paragrafo 1, del codice di procedura amministrativa
(Verwaltungsgerichtsordnung) dispone che «[l]’opposizione ed il ricorso di
annullamento hanno efficacia sospensiva».  
  
---|---  
  
Causa principale e questioni pregiudiziali

18

|

Nel corso delle campagne saccarifere 1994/1995, 1995/1996 e 1996/1997, la
Pfeifer & Langen ha beneficiato, dietro sua domanda, di rimborsi di spese di
magazzinaggio, quali previsti all’articolo 8, paragrafo 2, del regolamento
(CEE) n. 1785/81 del Consiglio, del 30 giugno 1981, relativo
all’organizzazione comune dei mercati nel settore dello zucchero (GU L 177,
pag. 4), per lo stoccaggio di zucchero nell’ambito dell’organizzazione comune
dei mercati.  
  
---|---  
  
19

|

Con tre decisioni del 30 gennaio 2003, la Bundesanstalt ha deciso che
occorreva recuperare i rimborsi di spese di magazzinaggio in parola per il
motivo che, nelle sue domande, la Pfeifer & Langen aveva dichiarato
quantitativi di zucchero eccessivi. Inoltre tali decisioni stabilivano che gli
importi di cui si chiedeva la restituzione producevano interessi e che atti
ulteriori avrebbero fissato l’importo preciso degli interessi dovuti.  
  
---|---  
  
20

|

La Pfeifer & Langen ha presentato opposizione contro le suddette decisioni.
Con decisioni del 10 ottobre 2006, la Bundesanstalt ha ridotto gli importi che
dovevano essere restituiti, ma ha rigettato le opposizioni per il resto.  
  
---|---  
  
21

|

La Pfeifer & Langen ha presentato ricorsi diretti all’annullamento parziale
delle decisioni statuenti sulle opposizioni, ma, a tutt’oggi, non è ancora
stato statuito sui ricorsi in parola.  
  
---|---  
  
22

|

Le decisioni statuenti sulle opposizioni presentate dalla Pfeifer & Langen
sono divenute definitive circa l’importo per il quale esse non sono state
impugnate dinanzi al giudice, cioè EUR 469421,12, che la ricorrente nella
causa principale ha pagato il 15 novembre 2006.  
  
---|---  
  
23

|

Con decisione del 13 aprile 2007, la Bundesanstalt ha stabilito che su tale
somma erano dovuti interessi ed ha quindi chiesto alla Pfeifer & Langen il
pagamento di interessi per un importo di EUR 298650,93.  
  
---|---  
  
24

|

Quest’ultima ha presentato opposizione avverso la suddetta decisione, facendo
valere in particolare che i crediti di interessi erano parzialmente colpiti
dalla prescrizione.  
  
---|---  
  
25

|

Con decisione del 22 ottobre 2007 statuente sulla suddetta opposizione la
Bundesanstalt ha parzialmente accolto quest’ultima in quanto diretta contro i
crediti di interessi per gli anni 1997 e 1998. Il medesimo ufficio federale ha
considerato che il termine di prescrizione di quattro anni, previsto dal
diritto nazionale, era applicabile ai crediti in parola talché, alla data di
adozione delle decisioni vertenti sul recupero dei rimborsi di spese di
magazzinaggio, cioè al 30 gennaio 2003, i suddetti crediti erano prescritti.
Tuttavia, quanto ai crediti di interessi successivi al 31 dicembre 1998, pari
ad EUR 237644,17, la Bundesanstalt ha considerato che siffatti crediti di
interessi, nati in anni successivi, non erano prescritti, segnatamente perché
le suddette decisioni del 30 gennaio 2003 avevano interrotto il decorso del
termine di prescrizione. Conseguentemente l’opposizione presentata dalla
Pfeifer & Langer è stata respinta relativamente a questi ultimi crediti di
interessi.  
  
---|---  
  
26

|

Il 14 novembre 2007 la Pfeifer & Langen ha presentato dinanzi al
Verwaltungsgericht Köln un ricorso diretto all’annullamento parziale della
decisione del 22 ottobre 2007 che statuisce sulla sua opposizione per la parte
riguardante i crediti di interessi relativi al periodo compreso tra il 1o
gennaio 1999 e il 31 dicembre 2002, crediti che ammontano ad EUR 119984,27.
Quanto ai crediti di interessi sorti nel corso di anni successivi, essi sono
stati pagati dalla ricorrente nella causa principale.  
  
---|---  
  
27

|

Con sentenza pronunciata il 25 novembre 2009, il Verwaltungsgericht Köln ha
annullato la suddetta decisione del 22 ottobre 2007 a concorrenza dell’importo
oggetto del ricorso. Tale giudice ha infatti considerato che, in forza
dell’articolo 14 delle legge sulle organizzazioni di mercato, i crediti
connessi al rimborso di particolari vantaggi producono interessi dalla data in
cui sorgono. Orbene, secondo il medesimo giudice, il credito di interessi di
mora in parola è sorto solo a decorrere dalla notifica delle decisioni del 30
gennaio 2003, cioè dal 31 gennaio 2003, cosicché un obbligo di pagamento degli
interessi non sussisterebbe per il periodo precedente tale data.  
  
---|---  
  
28

|

La Bundesanstalt ha allora interposto ricorso in cassazione dinanzi al
Bundesverwaltungsgericht al fine di ottenere il rigetto del ricorso della
Pfeifer & Langen.  
  
---|---  
  
29

|

Il Bundesverwaltungsgericht condivide il punto di vista del Verwaltungsgericht
Köln secondo cui, nella causa principale, l’obbligo di accompagnare con
interessi di mora gli importi corrispondenti a vantaggi indebitamente
percepiti dal bilancio dell’Unione è disciplinato dal diritto nazionale, nel
caso di specie dall’articolo 14 della legge sulle organizzazioni di mercato,
dato che nessuna normativa dell’Unione applicabile al settore dello zucchero
disporrebbe un obbligo siffatto.  
  
---|---  
  
30

|

Tuttavia il Bundesverwaltungsgericht considera che il Verwaltungsgericht Köln
ha interpretato erroneamente il suddetto articolo 14. Infatti, secondo il
Bundesverwaltungsgericht, i crediti relativi ai rimborsi di vantaggi
indebitamente percepiti producono effettivamente interessi a partire dal loro
sorgere. Dati tali elementi, il presente giudice ritiene che, in quanto le
decisioni del 30 gennaio 2003 hanno per oggetto la revoca del vantaggio
indebito con effetto retroattivo, gli interessi sono effettivamente esigibili
per i periodi anteriori a siffatte decisioni.  
  
---|---  
  
31

|

Il suddetto giudice conclude che i crediti di interessi in questione non sono
prescritti, dal momento che, in forza dell’articolo 53, paragrafo 1, della
legge sul procedimento amministrativo, nella versione applicabile dal 1o
gennaio 2002, il decorso del termine di prescrizione è stato sospeso
dall’adozione delle decisioni di recupero del 30 gennaio 2003. Tuttavia esso
ritiene che l’eventuale applicazione delle regole di prescrizione previste
all’articolo 3 del regolamento n. 2988/95, incluse quelle relative al dies a
quo ed alla sospensione della prescrizione, potrebbe incidere sul senso in cui
sarà indotto a statuire sul ricorso in cassazione.  
  
---|---  
  
32

|

I dubbi del giudice circa l’applicabilità dell’articolo 3 del regolamento n.
2988/95 in circostanze come quelle della causa principale deriverebbero
segnatamente dal fatto che il Bundesfinanzhof ha ritenuto, in una causa
concernente restituzioni all’esportazione, che il suddetto articolo 3 era
applicabile alla prescrizione di interessi connessi alla restituzione di
vantaggi indebitamente percepiti ai sensi dell’articolo 4, paragrafo 1, del
suddetto regolamento.  
  
---|---  
  
33

|

Tuttavia, secondo il giudice del rinvio, non si impone necessariamente
un’interpretazione siffatta e, poiché l’articolo 4, paragrafo 2, non osta
all’esistenza in diritto nazionale di un obbligo di percepire interessi là
dove la normativa dell’Unione non ha o non ha ancora previsto un obbligo
siffatto, potrebbe essere logico che crediti di interessi imposti dal diritto
nazionale siano ugualmente disciplinati da quest’ultimo sotto il profilo della
loro prescrizione. Inoltre lo stesso giudice rileva che, se le regole di cui
all’articolo 3 del regolamento n. 2988/95 fossero applicabili agli stessi
crediti di interessi, sussisterebbe in tal caso una certa difficoltà ad
applicare il principio a norma del quale la prescrizione corre a partire
dall’«irregolarità» ai sensi dell’articolo 1 del regolamento medesimo, dato
che, quanto ai crediti di interessi, essi sorgono non già al momento della
commissione dell’irregolarità, ma durante il tempo trascorso successivamente
all’irregolarità stessa.  
  
---|---  
  
34

|

Dati tali elementi, il Bundesverwaltungsgericht ha deciso di sospendere il
giudizio e di sottoporre alla Corte le seguenti questioni pregiudiziali:

|

«1)

|

Se l’articolo 3 del regolamento [n. 2988/95] si applichi anche alla
prescrizione di crediti di interessi che, in base alla normativa nazionale,
sono dovuti in aggiunta al rimborso del vantaggio indebitamente ottenuto a
motivo di una irregolarità.  
  
---|---  
  
In caso di risposta affermativa alla prima questione:

2)

|

Se la comparazione dei termini, di cui all’articolo 3, paragrafo 3, del
regolamento [n. 2988/95], debba riguardare solo la durata del termine di
prescrizione o se debba anche comprendere le disposizioni nazionali che
differiscono il dies a quo di tale termine alla fine dell’anno civile in cui è
sorto il credito (di interessi), senza che siano necessarie altre condizioni.  
  
---|---  
  
3)

|

Se il termine di prescrizione, ivi compreso per crediti di interessi, inizi a
decorrere con l’esecuzione dell’irregolarità ovvero con la cessazione
dell’irregolarità permanente o ripetuta, anche qualora i crediti di interessi
riguardino soltanto periodi successivi e, dunque, sorgano solo posteriormente.
Se, in caso di irregolarità permanenti o ripetute, l’inizio della prescrizione
per i crediti di interessi sia differito, in base all’articolo 3, paragrafo 1,
secondo comma, del regolamento [n. 2988/95], sino al momento della cessazione
dell’irregolarità.  
  
---|---  
  
4)

|

In quale momento termini l’efficacia interruttiva di una decisione
dell’autorità competente, a norma dell’articolo 3, paragrafo 1, terzo comma,
seconda frase, del regolamento [n. 2988/95], con la quale sia accertato il
diritto controverso (nel caso di specie, il credito di interessi)».  
  
---|---  
  
Sulle questioni pregiudiziali

Sulla prima questione

35

|

Con la prima questione, il giudice del rinvio chiede, in sostanza, se
l’articolo 3 del regolamento n. 2988/95 debba interpretarsi nel senso che il
termine di prescrizione da esso previsto sia applicabile non soltanto al
recupero del credito principale, corrispondente al rimborso di un vantaggio
indebitamente percepito dal bilancio dell’Unione, ma anche al recupero degli
interessi sorti da tale credito quand’anche siffatti interessi fossero dovuti
non già in applicazione del diritto dell’Unione, ma solo in virtù di un
obbligo del diritto nazionale.  
  
---|---  
  
36

|

Occorre ricordare che l’articolo 1, paragrafo 1, del regolamento n. 2988/95
adotta una «normativa generale relativa a dei controlli omogenei e a delle
misure e sanzioni amministrative riguardanti irregolarità relative al diritto
comunitario» e ciò, come risulta dal terzo considerando dello stesso
regolamento, al fine di «combattere in tutti i settori contro le lesioni agli
interessi finanziari della Comunità».  
  
---|---  
  
37

|

Adottando il regolamento n. 2988/95 e, in particolare, l’articolo 3, paragrafo
1, primo comma, di quest’ultimo, il legislatore dell’Unione ha deciso di
stabilire una norma generale sulla prescrizione applicabile in materia e con
la quale intendeva, da una parte, definire un termine minimo applicato in
tutti gli Stati membri e, d’altra parte, rinunciare alla possibilità di
perseguire un’irregolarità che leda i pagamenti controversi dell’Unione
europea dopo lo spirare di un periodo di quattro anni successivo al compimento
di questa irregolarità (sentenze del 22 dicembre 2010, Corman, C-131/10, Racc.
pag. I-14199, punto 39; del 5 maggio 2011, Ze Fu Fleischhandel e Vion Trading,
C-201/10 e C-202/10, Racc. pag. I-3545, punto 24, nonché del 21 dicembre 2011,
Chambre de commerce et d’industrie de l’Indre, C-465/10, Racc. pag. I-14081,
punto 52).  
  
---|---  
  
38

|

Quanto ai rimborsi di spese di magazzinaggio indebitamente percepiti dal
beneficiario, come quelli di cui alla causa principale, si deve rilevare che
l’articolo 8 del regolamento n. 1258/1999 prevede che gli Stati membri
adottino, nell’ambito della politica agricola comune, le misure necessarie per
garantire una tutela efficace degli interessi finanziari dell’Unione e, in
particolare, recuperare le somme perse a seguito di irregolarità o negligenze.  
  
---|---  
  
39

|

La norma di prescrizione quadriennale prevista all’articolo 3, paragrafo 1,
primo comma, del regolamento n. 2988/95 è, in assenza di normativa settoriale
che disponga altrimenti, applicabile alle irregolarità di cui all’articolo 4
del suddetto regolamento che ledano gli interessi finanziari dell’Unione (v.
sentenze del 24 giugno 2004, Handlbauer, C-278/02, Racc. pag. I-6171, punto
34, nonché del 29 gennaio 2009, Josef Vosding Schlacht-, Kühl- und
Zerlegebetrieb e a., da C-278/07 a C-280/07, Racc. pag. I-457, punto 22).  
  
---|---  
  
40

|

Così, in assenza sia nel regolamento n. 1258/1999 che nel regolamento n.
1785/81 di disposizioni relative al regime di prescrizione applicabile in
materia, il recupero dei rimborsi di spese di magazzinaggio indebitamente
percepiti può, in forza dell’articolo 3, paragrafo 1, primo comma, del
regolamento n. 2988/95 nonché in mancanza di un atto sospensivo, essere caduto
in prescrizione alla fine di un periodo di quattro anni dalla commissione
dell’irregolarità, a condizione che lo Stato membro in cui sono state commesse
le irregolarità non abbia esercitato la facoltà, attribuitagli dall’articolo
3, paragrafo 3, del suddetto regolamento, di prevedere un termine di
prescrizione più lungo (v. citate sentenze Josef Vosding Schlacht-, Kühl- und
Zerlegebetrieb e a., punto 36, nonché Corman, punto 48).  
  
---|---  
  
41

|

Peraltro l’articolo 4 del regolamento n. 2988/95 prevede, al paragrafo 2, che
la revoca del vantaggio indebitamente ottenuto possa anche essere aumentata,
se ciò è previsto, di interessi che possono essere stabiliti in maniera
forfettaria.  
  
---|---  
  
42

|

La riscossione di tali interessi, che si aggiunge al credito principale
costituito dal vantaggio indebitamente percepito dal bilancio dell’Unione, può
essere prevista da una normativa settoriale dell’Unione. Questo era, ad
esempio, il caso per il regolamento (CE) n. 800/1999 della Commissione, del 15
aprile 1999, recante modalità comuni di applicazione del regime delle
restituzioni all’esportazione per i prodotti agricoli (GU L 102, pag. 11), o
ancora del regolamento (CEE) n. 1957/69 della Commissione, del 30 settembre
1969, relativo alle modalità complementari d’applicazione concernenti la
concessione delle restituzioni all’esportazione nel settore dei prodotti
soggetti ad un regime di prezzo unico (GU L 250, pag. 1).  
  
---|---  
  
43

|

Viceversa, relativamente ai rimborsi di spese di magazzinaggio indebitamente
percepiti, come quelli di cui alla causa principale, né il regolamento n.
1258/1999 né il regolamento n. 1785/81 prevedono che il recupero di siffatti
rimborsi, qualora essi siano indebitamente percepiti, debba essere
accompagnato dalla riscossione di interessi.  
  
---|---  
  
44

|

Infatti l’articolo 8 del regolamento n. 1258/1999 e l’articolo 32, paragrafo
1, del regolamento n. 1290/2005 prevedono certo che gli interessi relativi
alle somme recuperate in seguito ad un’irregolarità o a una negligenza siano
versate agli organismi pagatori che li contabilizzano tra le entrate,
rispettivamente, del FEAOG e del FEAGA del mese dell’incasso effettivo.
Tuttavia le disposizioni in parola, implicanti una mera regola di destinazione
in bilancio di tali entrate, non prevedono con ciò alcun obbligo, per gli
Stati membri, di esigere interessi sulle somme in questione qualora le stesse
riguardino rimborsi di spese di magazzinaggio.  
  
---|---  
  
45

|

Di conseguenza, nella causa principale, sorge la questione se, in assenza di
normativa settoriale che preveda il recupero di interessi, il diritto
dell’Unione, in particolare l’articolo 4, paragrafo 2, del regolamento n.
2988/95, osti a che uno Stato membro dia attuazione ad un obbligo del suo
diritto nazionale il quale esige il recupero di siffatti interessi in aggiunta
al vantaggio indebitamente percepito dal bilancio dell’Unione e, in caso
negativo, se il recupero del credito costituito dagli interessi medesimi debba
essere assoggettato al termine di prescrizione previsto all’articolo 3 del
suddetto regolamento o continui ad essere disciplinato dal diritto nazionale
dello Stato membro in questione.  
  
---|---  
  
46

|

In primo luogo, circa il principio stesso della riscossione di interessi
previsto dal diritto nazionale in una situazione in cui il diritto dell’Unione
non prevedeva la riscossione di tali interessi, si è già dichiarato
compatibile col diritto dell’Unione che uno Stato membro riscuota, in
occasione del recupero di un vantaggio indebitamente percepito dal bilancio
dell’Unione, in base al suo diritto nazionale, interessi che, in mancanza di
norme che ne contemplino il versamento a tempo debito alle risorse
comunitarie, vengono iscritti tra le voci attive del suo bilancio (v. sentenza
del 6 maggio 1982, Fromme, 54/81, Racc. pag. 1449, punto 8).  
  
---|---  
  
47

|

Non può essere diversamente quando i suddetti interessi, la cui riscossione
non è imposta dal diritto dell’Unione, sono, nell’ambito delle misure
finanziate dal FEAGA, restituiti al bilancio dell’Unione. Pertanto, in una
situazione del genere di quella della causa principale, il diritto
dell’Unione, in particolare l’articolo 4, paragrafo 2, del regolamento n.
2988/95, non osta a che gli Stati membri prevedano nel loro diritto nazionale
la riscossione di interessi di mora e/o di compensazione in aggiunta al
recupero di vantaggi indebitamente percepiti dal bilancio dell’Unione,
interessi che sono, nel contesto delle misure finanziate dal FEAGA, restituiti
al bilancio dell’Unione.  
  
---|---  
  
48

|

In secondo luogo, circa le modalità e condizioni di riscossione degli
interessi in questione, in una situazione in cui, come nella causa principale,
un credito di interessi in aggiunta al recupero del vantaggio finanziario
indebitamente percepito dal bilancio dell’Unione si produce proprio in
applicazione del diritto nazionale di uno Stato membro, spetta al diritto
nazionale di quest’ultimo disciplinare siffatte modalità e condizioni
applicabili alla riscossione degli interessi in parola, accessoria rispetto al
recupero delle somme indebitamente percepite (v. sentenza del 21 maggio 1976,
Roquette frères/Commissione, 26/74, Racc. pag. 677, punto 12).  
  
---|---  
  
49

|

Così, data l’assenza al riguardo di disposizioni di una normativa settoriale
applicabile in materia, spetta del pari al suddetto Stato membro definire ed
attuare il regime di prescrizione applicabile al recupero di un siffatto
credito di interessi previsto dal suo diritto nazionale e considerato da
quest’ultimo come un credito autonomo rispetto al vantaggio indebitamente
percepito dal bilancio dell’Unione il cui recupero continua, dal canto suo, ad
essere disciplinato dalle norme di prescrizione e dalle deroghe previste
all’articolo 3 del regolamento n. 2988/95.  
  
---|---  
  
50

|

In proposito, se è vero che il recupero di un vantaggio indebitamente
percepito a carico del bilancio dell’Unione rientra nel regime di prescrizione
di cui all’articolo 3 del regolamento n. 2988/95, non risulta però né dal
tenore letterale della suddetta disposizione né dall’economia dello stesso
regolamento che tale regime sia destinato a disciplinare il recupero del
credito di interessi qualora, come accade nella causa principale, il recupero
del credito di interessi in questione sia comunque imposto non già da una
normativa settoriale, ma dal diritto nazionale.  
  
---|---  
  
51

|

Tuttavia, dato il carattere accessorio del suddetto credito di interessi, non
si può procedere alla sua riscossione se, in forza dell’articolo 3 del
regolamento n. 2988/95 o di una normativa settoriale dell’Unione, il credito
principale, cioè il vantaggio indebitamente percepito a carico del bilancio
dell’Unione, era caduto esso stesso in prescrizione.  
  
---|---  
  
52

|

Peraltro, dal momento che, a norma dell’articolo 325 TFUE, gli Stati membri
sono tenuti ad adottare, per combattere contro la frode che lede gli interessi
finanziari dell’Unione, le stesse misure che adottano per combattere contro la
frode che lede i propri interessi finanziari, essi sono tenuti, in assenza di
normativa dell’Unione e quando il rispettivo diritto nazionale prevede il
prelievo di interessi nell’ambito del recupero di vantaggi del medesimo tipo
indebitamente percepiti a carico del loro bilancio nazionale, a prelevare in
maniera analoga interessi in occasione del recupero di vantaggi indebitamente
percepiti a carico del bilancio dell’Unione, in particolare allorché,
contrariamente a quanto si è verificato nella causa all’origine della citata
sentenza Fromme, le somme percepite in base a tali interessi, la cui
riscossione è imposta dal diritto nazionale, sono alla fine restituite al
bilancio dell’Unione.  
  
---|---  
  
53

|

Tenuto conto di quanto precede, occorre rispondere alla prima questione
dichiarando che l’articolo 3 del regolamento n. 2988/95 deve essere
interpretato nel senso che il termine di prescrizione da esso previsto per il
recupero del credito principale, corrispondente al rimborso di un vantaggio
indebitamente percepito a carico del bilancio dell’Unione, non è applicabile
al recupero degli interessi sorti da tale credito, quando i medesimi interessi
sono dovuti non già in applicazione del diritto dell’Unione, ma solamente in
virtù di un obbligo del diritto nazionale.  
  
---|---  
  
Sulle questioni dalla seconda alla quarta

54

|

Le questioni dalla seconda alla quarta sono state sollevate in subordine in
caso di risposta affermativa alla prima questione.  
  
---|---  
  
55

|

Di conseguenza, tenuto conto della risposta data alla prima questione, non
occorre rispondere alle questioni dalla seconda alla quarta.  
  
---|---  
  
Sulle spese

56

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 3 del regolamento (CE, Euratom) n. 2988/95 del Consiglio, del 18
dicembre 1995, relativo alla tutela degli interessi finanziari delle Comunità,
deve essere interpretato nel senso che il termine di prescrizione da esso
previsto per il recupero del credito principale, corrispondente al rimborso di
un vantaggio indebitamente percepito a carico del bilancio dell’Unione, non è
applicabile al recupero degli interessi sorti da tale credito, quando i
medesimi interessi sono dovuti non già in applicazione del diritto
dell’Unione, ma solamente in virtù di un obbligo del diritto nazionale.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

