

SENTENZA DELLA CORTE (Quarta Sezione)

23 dicembre 2015 ( * )

«Rinvio pregiudiziale — Cooperazione giudiziaria in materia civile e
commerciale — Regolamento (CE) n. 44/2001 — Competenza giurisdizionale in
materia di contratti conclusi dai consumatori — Articoli 15, paragrafo 1,
lettera c), e 16, paragrafo 1 — Nozione di attività commerciale o
professionale “diretta verso” lo Stato membro del domicilio del consumatore —
Contratto di mandato volto alla realizzazione dell’obiettivo economico
perseguito attraverso un contratto di mediazione concluso in precedenza
nell’esercizio di un’attività commerciale o professionale “diretta verso” lo
Stato membro del domicilio del consumatore — Collegamento stretto»

Nella causa C‑297/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesgerichtshof (Corte federale di
giustizia, Germania), con decisione del 15 maggio 2014, pervenuta in
cancelleria il 17 giugno 2014, nel procedimento

Rüdiger Hobohm

contro

Benedikt Kampik Ltd & Co. KG,

Benedikt Aloysius Kampik,

Mar Mediterraneo Werbe- und Vertriebsgesellschaft für Immobilien SL,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan (relatore), A.
Prechal e K. Jürimäe, giudici,

avvocato generale: P. Cruz Villalón

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per il governo italiano, da G. Palmieri, in qualità di agente, assistita da G.
Palatiello, avvocato dello Stato;  
  
---|---  
  
—

|

per il governo portoghese, da L. Inez Fernandes e A. Fonseca Santos, in
qualità di agenti;  
  
---|---  
  
—

|

per il governo svizzero, da M. Jametti, in qualità di agente;  
  
---|---  
  
—

|

per la Commissione europea, da A.‑M. Rouchaud-Joët e W. Bogensberger, in
qualità di agenti,  
  
---|---  
  
sentite le conclusioni dell’avvocato generale, presentate all’udienza dell’8
settembre 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
15, paragrafo 1, lettera c), del regolamento (CE) n. 44/2001 del Consiglio,
del 22 dicembre 2000, concernente la competenza giurisdizionale, il
riconoscimento e l’esecuzione delle decisioni in materia civile e commerciale
(GU 2001, L 12, pag. 1), in combinato disposto con l’articolo 16, paragrafo 1,
di tale regolamento.  
  
---|---  
  
2

|

Tale domanda è stata presentata nell’ambito di una controversia che
contrappone il sig. Hobohm, domiciliato in Germania, alla Benedikt Kampik Ltd
& Co. KG, al sig. Kampik e alla Mar Mediterraneo Werbe- und
Vertriebsgesellschaft für Immobilien SL, stabiliti in Spagna, in merito al
rimborso di somme di denaro che il sig. Hobohm ha messo a disposizione del
sig. Kampik.  
  
---|---  
  
Contesto normativo

Il regolamento n. 44/2001

3

|

Dal considerando 2 del regolamento n. 44/2001 emerge che quest’ultimo è volto,
nell’interesse del buon funzionamento del mercato interno, ad adottare
«disposizioni che consentano di unificare le norme sui conflitti di competenza
in materia civile e commerciale e di semplificare le formalità affinché le
decisioni emesse dagli Stati membri vincolati dal presente regolamento siano
riconosciute ed eseguite in modo rapido e semplice».  
  
---|---  
  
4

|

I considerando da 11 a 13, 15 e 19 di tale regolamento così recitano:

|

«(11)

|

Le norme sulla competenza devono presentare un alto grado di prevedibilità ed
articolarsi intorno al principio della competenza del giudice del domicilio
del convenuto, la quale deve valere in ogni ipotesi salvo in alcuni casi
rigorosamente determinati, nei quali la materia del contendere o l’autonomia
delle parti giustifichi un diverso criterio di collegamento. Per le persone
giuridiche il domicilio deve essere definito autonomamente, in modo da
aumentare la trasparenza delle norme comuni ed evitare i conflitti di
competenza.  
  
---|---  
  
(12)

|

Il criterio del foro del domicilio del convenuto deve essere completato
attraverso la previsione di fori alternativi, ammessi in base al collegamento
stretto tra l’organo giurisdizionale e la controversia, ovvero al fine di
agevolare la buona amministrazione della giustizia.  
  
---|---  
  
(13)

|

Nei contratti di assicurazione, di consumo e di lavoro è opportuno tutelare la
parte più debole con norme in materia di competenza più favorevoli ai suoi
interessi rispetto alle regole generali.  
  
---|---  
  
(...)

(15)

|

Il funzionamento armonioso della giustizia presuppone che si riduca al minimo
la possibilità di pendenza di procedimenti paralleli e che non vengano emesse,
in due Stati membri, decisioni tra loro incompatibili. (...)  
  
---|---  
  
(...)

(19)

|

È opportuno garantire la continuità tra la convenzione [del 27 settembre 1968
concernente la competenza giurisdizionale e l’esecuzione delle decisioni in
materia civile e commerciale (GU 1972, L 299, pag. 32; in prosieguo: la
“Convenzione di Bruxelles”)] e il presente regolamento e a tal fine occorre
prevedere adeguate disposizioni transitorie. La stessa continuità deve
caratterizzare altresì l’interpretazione delle disposizioni della Convenzione
di Bruxelles ad opera della Corte di giustizia delle [dell’Unione europea]
(…)».  
  
---|---  
  
5

|

Le norme sulla competenza sancite da tale regolamento figurano al capo II del
medesimo. La sezione 1 di detto capo, intitolata «Disposizioni generali»,
comprende in particolare gli articoli 2 e 3, mentre la sezione 4 di tale capo
ha ad oggetto la competenza in materia di contratti conclusi dai consumatori e
racchiude gli articoli da 15 a 17.  
  
---|---  
  
6

|

L’articolo 2, paragrafo 1, del regolamento n. 44/2001 stabilisce che, salve le
disposizioni previste da quest’ultimo, «le persone domiciliate nel territorio
di uno Stato membro sono convenute, a prescindere dalla loro nazionalità,
davanti ai giudici di tale Stato membro».  
  
---|---  
  
7

|

L’articolo 3, paragrafo 1, di detto regolamento è del seguente tenore:

«Le persone domiciliate nel territorio di uno Stato membro possono essere
convenute davanti ai giudici di un altro Stato membro solo in base alle norme
enunciate nelle sezioni da 2 a 7 del presente capo».  
  
---|---  
  
8

|

L’articolo 15, paragrafo 1, lettera c), del medesimo regolamento così dispone:

«Salve le disposizioni dell’articolo 4 e dell’articolo 5, punto 5, la
competenza in materia di contratti conclusi da una persona, il consumatore,
per un uso che possa essere considerato estraneo alla sua attività
professionale è regolata dalla presente sezione:

(...)

|

c)

|

in tutti gli altri casi, qualora il contratto sia stato concluso con una
persona le cui attività commerciali o professionali si svolgono nello Stato
membro in cui è domiciliato il consumatore o sono dirette, con qualsiasi
mezzo, verso tale Stato membro o verso una pluralità di Stati che comprende
tale Stato membro, purché il contratto rientri nell’ambito di dette attività».  
  
---|---  
  
9

|

Ai sensi dell’articolo 16, paragrafo 1, del regolamento n. 44/2001:

«L’azione del consumatore contro l’altra parte del contratto può essere
proposta o davanti ai giudici dello Stato membro nel cui territorio è
domiciliata tale parte, o davanti ai giudici del luogo in cui è domiciliato il
consumatore».  
  
---|---  
  
Procedimento principale e questione pregiudiziale

10

|

Dalla decisione di rinvio emerge che il sig. Kampik, che esercita le proprie
attività professionali in Spagna, ha operato nel corso dell’anno 2005 come
mediatore tra il sig. Hobohm e la Kampik Immobilien KG per l’acquisto di un
appartamento (in prosieguo: il «contratto di mediazione») all’interno di un
complesso turistico situato a Denia (Spagna), che doveva essere edificato da
un promotore immobiliare tedesco.  
  
---|---  
  
11

|

Gli appartamenti facenti parte di tale complesso turistico sono stati messi in
vendita, in particolare in Germania, mediante un prospetto redatto in lingua
tedesca.  
  
---|---  
  
12

|

Il 17 giugno 2006 il promotore immobiliare di detto complesso turistico, in
qualità di venditore, e il sig. M. Hobohm insieme a sua moglie (in prosieguo:
i «coniugi Hobohm»), in qualità di acquirenti, hanno stipulato il contratto di
compravendita dell’appartamento situato a Denia indicato nel contratto di
mediazione (in prosieguo: il «contratto di vendita»).  
  
---|---  
  
13

|

Dopo il versamento, da parte dei coniugi Hobohm, delle prime due rate del
prezzo di acquisto del loro appartamento, per un importo pari a EUR 62490, il
promotore immobiliare è andato incontro, nel corso dell’anno 2008, a
difficoltà finanziarie che hanno compromesso il completamento della
realizzazione del complesso turistico.  
  
---|---  
  
14

|

Il sig. Kampik ha allora proposto al sig. Hobohm di realizzare lavori di
completamento del suo appartamento. I coniugi Hobohm si sono recati in Spagna,
dove hanno firmato una procura notarile con cui hanno affidato al sig. Kampik
l’incarico di difendere i loro interessi relativi al contratto di vendita (in
prosieguo: il «contratto di mandato»).  
  
---|---  
  
15

|

Il sig. Hobohm ha consegnato al sig. Kampik un assegno al portatore di importo
pari a EUR 27647, somma che corrispondeva a una parte della terza rata di
acquisto dell’appartamento. Il sig. Kampik ha fatto versare tale assegno sul
conto della Mar Mediterraneo Werbe- und Vertriebsgesellschaft für Immobilien
SL. Nel corso dell’anno 2009, il sig. Hobohm ha corrisposto al sig. Kampik un
importo aggiuntivo di EUR 1448,72.  
  
---|---  
  
16

|

Essendo insorti contrasti tra le parti del contratto di mandato a seguito del
fallimento del promotore immobiliare, i coniugi Hobohm hanno revocato la
procura che avevano rilasciato al sig. Kampik.  
  
---|---  
  
17

|

Successivamente, il sig. Hobohm ha proposto dinanzi al Landgericht Stade
(Tribunale regionale di Stade), nel cui distretto egli è domiciliato, una
domanda di rimborso delle somme che aveva versato al sig. Kampik. Detto
giudice, con decisione del 21 settembre 2011, ha respinto il suo ricorso in
quanto irricevibile, per difetto di competenza territoriale.  
  
---|---  
  
18

|

L’appello proposto dinanzi all’Oberlandesgericht Celle (Tribunale regionale
superiore di Celle) dal sig. Hobohm avverso la decisione del Landgericht Stade
(Tribunale regionale di Stade) è stato respinto con decisione del 18 luglio
2012. A tale riguardo, il giudice di appello ha escluso l’applicabilità
dell’articolo 15, paragrafo 1, lettera c), del regolamento n.°44/2001, e, di
conseguenza, la competenza del foro del domicilio del sig. Hobohm, con la
motivazione che il contratto di mandato non era direttamente riconducibile
all’attività di mediazione immobiliare «diretta» dal sig. Kampik «verso» la
Germania, ai sensi di tale disposizione.  
  
---|---  
  
19

|

Il sig. Hobohm ha proposto ricorso per cassazione («Revision») avverso tale
decisione di appello dinanzi al giudice del rinvio. Quest’ultimo ritiene che
l’attività di mediazione immobiliare esercitata dal sig. Kampik in Spagna
fosse «diretta verso» la Germania, ai sensi della suddetta disposizione,
poiché nella fattispecie ricorrono taluni indizi che mostrano un’attività
«diretta verso» lo Stato membro del domicilio del consumatore, come
riconosciuti dalla Corte nella sua sentenza Pammer e Hotel Alpenhof (C‑585/08
e C‑144/09, EU:C:2010:740), in particolare la circostanza, in primo luogo, che
il sig. Kampik offrisse i propri servizi su Internet per il tramite di un sito
registrato con un nome di dominio di primo livello «.com» redatto in lingua
tedesca, in secondo luogo, che questo sito indicasse un indirizzo di posta
elettronica per i contatti ospitato su un server che utilizzava un nome di
dominio di primo livello «.de», in terzo luogo, che il servizio di assistenza
dell’attività professionale del sig. Kampik fosse raggiungibile attraverso un
numero telefonico berlinese e, in quarto luogo, che il sig. Kampik si
servisse, ai fini della propria attività, di prospetti redatti in lingua
tedesca. Il contratto di mediazione soddisferebbe quindi i presupposti di
applicazione dell’articolo 15, paragrafo 1, lettera c), del regolamento n.
44/2001, essendo stato stipulato nell’esercizio dell’attività del sig. Kampik
«diretta verso» lo Stato membro del domicilio del sig. Hobohm. Per contro,
secondo il giudice del rinvio, il contratto di mandato, sul quale il sig.
Hobohm fonda le proprie rivendicazioni, se esaminato isolatamente, non
soddisfa i presupposti di applicazione di tale disposizione, poiché non
rientra nell’ambito di un’attività siffatta.  
  
---|---  
  
20

|

Tuttavia, detto giudice rileva che esiste un collegamento materiale decisivo
tra l’attività di mediazione immobiliare «diretta» dal sig. Kampik «verso» la
Germania e la conclusione del contratto di mandato. Tale attività avrebbe
infatti condotto alla conclusione, nel corso degli anni 2005 e 2006, da parte
dei coniugi Hobohm, del contratto di mediazione e del contratto di vendita. In
mancanza di tali contratti, il contratto di mandato, che è alla base delle
rivendicazioni del sig. Hobohm e che doveva consentire di risolvere i problemi
di esecuzione del contratto di vendita, non sarebbe stato stipulato. Secondo
il giudice del rinvio, anche se gli obblighi gravanti sulle parti in forza del
contratto di mediazione sono stati eseguiti con la conclusione del contratto
di vendita, l’obiettivo economico del contratto di mediazione, consistente nel
permettere ai coniugi Hobohm di ottenere il godimento effettivo
dell’appartamento da loro acquistato grazie all’attività di mediazione, non è
stato tuttavia conseguito.  
  
---|---  
  
21

|

In tali circostanze, il Bundesgerichtshof (Corte federale di giustizia) ha
deciso di sospendere il procedimento e di sottoporre alla Corte la seguente
questione pregiudiziale:

«Se un consumatore possa, ai sensi dell’articolo 15, paragrafo 1, lettera c),
seconda alternativa, in combinato disposto con l’articolo 16, paragrafo 1,
seconda alternativa, del regolamento n. 44/2001 (…), agire dinanzi al giudice
del luogo in cui ha il proprio domicilio nei confronti di una controparte
contrattuale che esercita la propria attività professionale o commerciale in
un altro Stato membro dell’Unione europea nel caso in cui il contratto su cui
si fonda l’azione non rientri direttamente nell’ambito di una siffatta
attività della controparte contrattuale diretta verso lo Stato membro in cui
il consumatore ha il domicilio, ma il contratto miri tuttavia alla
realizzazione dell’obiettivo commerciale perseguito mediante un altro
contratto precedentemente stipulato dalle parti e già eseguito rientrante
nell’ambito di applicazione delle succitate disposizioni».  
  
---|---  
  
Sulla questione pregiudiziale

22

|

Con la sua questione, il giudice del rinvio chiede, in sostanza, se l’articolo
15, paragrafo 1, lettera c), del regolamento n. 44/2001, nella parte in cui
riguarda il contratto concluso nell’ambito di un’attività commerciale o
professionale «diretta» da un professionista «verso» lo Stato membro del
domicilio del consumatore, in combinato disposto con l’articolo 16, paragrafo
1, del medesimo regolamento, debba essere interpretato nel senso che può
essere applicato a un contratto, stipulato tra un consumatore e un
professionista, che non rientra in quanto tale nell’ambito dell’attività
commerciale o professionale «diretta» da tale professionista «verso» lo Stato
membro del domicilio del consumatore, ma che presenta un collegamento con un
contratto precedentemente stipulato dalle medesime parti nel contesto di
un’attività siffatta.  
  
---|---  
  
23

|

Si deve in limine rilevare che l’applicazione della competenza del foro del
domicilio del consumatore prevista all’articolo 16, paragrafo 1, del
regolamento n. 44/2001 richiede la sussistenza dei presupposti di applicazione
dell’articolo 15, paragrafo 1, di tale regolamento.  
  
---|---  
  
24

|

A tale riguardo, la Corte ha dichiarato che l’articolo 15, paragrafo 1, del
regolamento n. 44/2001 è applicabile nell’ipotesi in cui ricorrano tre
presupposti, ossia qualora, in primo luogo, una parte contrattuale abbia la
qualità di consumatore e agisca in un contesto che può essere considerato
estraneo alla sua attività professionale, in secondo luogo, il contratto tra
un simile consumatore e un professionista sia stato effettivamente concluso e,
in terzo luogo, un contratto siffatto rientri in una delle categorie di cui al
paragrafo 1, lettere da a) a c), di detto articolo 15. Tali presupposti devono
essere soddisfatti cumulativamente, di modo che, qualora venga meno uno dei
tre, la competenza non può essere determinata secondo le disposizioni in
materia di contratti conclusi dai consumatori (v. sentenza Kolassa, C‑375/13,
EU:C:2015:37, punto 23 e giurisprudenza ivi citata).  
  
---|---  
  
25

|

Dalla decisione di rinvio emerge che il primo presupposto menzionato al punto
precedente risulta soddisfatto nella fattispecie, dato che i coniugi Hobohm
hanno agito in qualità di consumatori finali privati, e non con finalità che
possano essere considerate rientranti nelle loro attività commerciali o
professionali (v., in tal senso, sentenza Vapenik, C‑508/12, EU:C:2013:790,
punto 28).  
  
---|---  
  
26

|

Per quanto riguarda il secondo dei menzionati presupposti, è pacifico che i
coniugi Hobohm e il sig. Kampik hanno effettivamente concluso il contratto di
mandato nel corso dell’anno 2008.  
  
---|---  
  
27

|

Quanto al terzo presupposto, dal tenore letterale dell’articolo 15, paragrafo
1, lettera c), del regolamento n. 44/2001 emerge che, perché il contratto di
cui trattasi possa ricadere, in circostanze come quelle della causa
principale, in tale disposizione, devono ricorrere due elementi. È dunque
necessario, da un lato, che le attività commerciali o professionali del
professionista si svolgano nello Stato membro in cui è domiciliato il
consumatore o siano dirette, con qualsiasi mezzo, verso tale Stato membro o
verso una pluralità di Stati che comprende tale Stato membro e, dall’altro,
che il contratto rientri nell’ambito di dette attività. Occorre precisare, al
riguardo, che gli interrogativi del giudice del rinvio si incentrano
sull’ipotesi, di cui a tale disposizione, riguardante il contratto stipulato
nell’ambito di un’attività commerciale o professionale «diretta» da un
professionista «verso» lo Stato membro del domicilio del consumatore.  
  
---|---  
  
28

|

Nel caso di specie, dalla decisione di rinvio emerge che, nelle circostanze
del procedimento principale, mentre il contratto di mediazione rientrava
nell’ambito dell’attività di mediazione immobiliare «diretta verso» la
Germania dal sig. Kampik, lo stesso non è a dirsi per il contratto di mandato,
considerato isolatamente. Tuttavia, il giudice del rinvio ritiene che esista,
tra il contratto di mediazione e il contratto di mandato, un collegamento
derivante dal medesimo obiettivo economico degli stessi, il che
giustificherebbe che quest’ultimo contratto venga comunque incluso nel campo
di applicazione dell’articolo 15, paragrafo 1, lettera c), del regolamento n.
44/2001, alla pari del contratto di mediazione.  
  
---|---  
  
29

|

Di conseguenza, occorre esaminare, alla luce dell’articolo 15, paragrafo 1,
lettera c), del regolamento n. 44/2001 e degli obiettivi perseguiti da tale
regolamento, se l’esistenza di un collegamento tra contratti come quelli di
cui al procedimento principale consenta di affermare che il contratto di
mandato rientra nell’ambito dell’attività «diretta verso» la Germania dal sig.
Kampik e, in caso affermativo, quale debba essere la natura di un collegamento
siffatto.  
  
---|---  
  
30

|

Come emerge dai considerando 11, 13 e 15 del regolamento n. 44/2001, fanno
parte dei suddetti obiettivi, tra gli altri, la prevedibilità delle norme
sulla competenza, la tutela del consumatore e la riduzione al minimo della
possibilità di pendenza di procedimenti paralleli, onde evitare che vengano
emesse, in due Stati membri, decisioni tra loro incompatibili.  
  
---|---  
  
31

|

Quanto alla tutela del consumatore, dalla giurisprudenza della Corte
riguardante il particolare regime istituito dalle disposizioni della
Convenzione di Bruxelles, trasponibile alle equivalenti disposizioni del
regolamento n. 44/2001, emerge che tale regime è diretto a garantire
un’adeguata protezione del consumatore in quanto parte contrattuale ritenuta
economicamente più debole e giuridicamente meno esperta della sua controparte
professionale (v., in tal senso, sentenze Česká spořitelna, C‑419/11,
EU:C:2013:165, punto 33 e giurisprudenza ivi citata, nonché Kolassa, C‑375/13,
EU:C:2015:37, punto 21 e giurisprudenza ivi citata).  
  
---|---  
  
32

|

Tuttavia, occorre altresì ricordare che l’articolo 15, paragrafo 1, del
regolamento n. 44/2001 costituisce una deroga tanto alla norma generale sulla
competenza sancita dall’articolo 2, paragrafo 1, di tale regolamento, che
attribuisce la competenza ai giudici dello Stato membro sul territorio del
quale il convenuto è domiciliato, quanto alla norma sulla competenza speciale
in materia di contratti, dettata dall’articolo 5, punto 1, del medesimo
regolamento, secondo cui il giudice competente è quello del luogo in cui è
stata o deve essere eseguita l’obbligazione dedotta in giudizio. Pertanto,
tale disposizione deve essere necessariamente oggetto di interpretazione
restrittiva (sentenza Kolassa,C‑375/13, EU:C:2015:37, punto 28 e
giurisprudenza ivi citata). Emerge, inoltre, dalla giurisprudenza della Corte
che, sebbene l’articolo 15, paragrafo 1, lettera c), del regolamento n.
44/2001 miri a tutelare i consumatori, ciò non implica che tale tutela sia
assoluta (v. sentenza Mühlleitner, C‑190/11, EU:C:2012:542, punto 33).  
  
---|---  
  
33

|

Alla luce degli obiettivi ricordati al punto 30 della presente sentenza e in
considerazione della natura derogatoria della competenza devoluta al foro del
domicilio del consumatore prevista all’articolo 16, paragrafo 1, del
regolamento n. 44/2001, si deve ritenere che l’articolo 15, paragrafo 1,
lettera c), di tale regolamento sia applicabile a un contratto quale il
contratto di mandato di cui al procedimento principale, purché quest’ultimo
presenti un collegamento stretto con un contratto quale il contratto di
mediazione.  
  
---|---  
  
34

|

Per quanto riguarda la verifica dell’esistenza di un tale collegamento
stretto, nella fattispecie risulta, come emerge dalla decisione di rinvio,
che, a seguito del fallimento del promotore immobiliare, l’obiettivo economico
perseguito tramite il contratto di mediazione, ossia il godimento effettivo
dell’appartamento acquistato dai coniugi Hobohm grazie all’attività di
mediazione immobiliare «diretta» dal sig. Kampik «verso» lo Stato membro del
loro domicilio, non ha potuto essere conseguito. È appunto per rimediare a
questa situazione di mancato raggiungimento dell’obiettivo economico
perseguito, e per consentire ai coniugi Hobohm, in quanto consumatori, di
ottenere la prestazione al centro di tale attività, che il professionista,
ossia il sig. Kampik, ha proposto loro di stipulare il contratto di mandato.
La finalità del contratto di mandato consisteva dunque nel conseguire
l’obiettivo economico concreto perseguito attraverso il contratto di
mediazione.  
  
---|---  
  
35

|

Ne consegue che il contratto di mandato, pur non rientrando in quanto tale nel
settore dell’attività commerciale o professionale «diretta» dal professionista
«verso» lo Stato membro del domicilio del consumatore, è stato nondimeno
stipulato nel prolungamento diretto di tale attività ed è complementare al
contratto di mediazione, essendo volto a consentire di raggiungere l’obiettivo
economico perseguito attraverso quest’ultimo contratto.  
  
---|---  
  
36

|

Pertanto, se è pur vero che non sussiste un’interdipendenza giuridica tra il
contratto di mediazione e il contratto di mandato, è necessario constatare la
presenza di un legame economico tra il primo e il secondo contratto. Tale
legame risiede nel conseguimento dell’obiettivo economico perseguito
attraverso il contratto di mediazione, ossia il godimento effettivo
dell’appartamento il cui completamento è stato compromesso a seguito del
fallimento del promotore immobiliare. Infatti, senza i lavori di completamento
concordati tra le parti in base al contratto di mandato, tale godimento
effettivo non sarebbe possibile.  
  
---|---  
  
37

|

Esaminando, nell’ambito della sua valutazione globale delle circostanze in cui
il contratto di mandato è stato stipulato, se esista un collegamento stretto
tra il contratto di mediazione e il suddetto contratto di mandato, il giudice
nazionale deve tener conto degli elementi costitutivi di tale collegamento, in
particolare dell’identità, in diritto o in fatto, delle parti di questi due
contratti, dell’identità dell’obiettivo economico perseguito tramite i
medesimi, vertenti sullo stesso oggetto concreto, e della complementarità del
contratto di mandato rispetto al contratto di mediazione, in quanto volto a
permettere il raggiungimento dell’obiettivo economico perseguito attraverso
quest’ultimo contratto.  
  
---|---  
  
38

|

Tali elementi devono essere presi in considerazione dal giudice nazionale per
stabilire se l’articolo 15, paragrafo 1, lettera c), del regolamento n.
44/2001 sia applicabile al contratto di mandato (v., per analogia, sentenza
Emrek, C‑218/12, EU:C:2013:666, punto 31).  
  
---|---  
  
39

|

Del resto, occorre rilevare, per quanto riguarda la garanzia di prevedibilità
delle norme sulla competenza giurisdizionale espressa al considerando 11 del
regolamento n. 44/2001, che, in circostanze come quelle di cui al procedimento
principale, il giudice del foro del domicilio del consumatore è competente a
conoscere di una controversia relativa a un contratto di mediazione rientrante
nell’attività del professionista «diretta verso» lo Stato membro del domicilio
di tale consumatore. Se, successivamente, il professionista propone di
stipulare e, eventualmente, stipula con il medesimo consumatore un contratto
finalizzato a raggiungere l’obiettivo essenziale perseguito con il primo
contratto, detto professionista può ragionevolmente attendersi che i due
contratti siano soggetti allo stesso regime di competenza giurisdizionale.  
  
---|---  
  
40

|

Alla luce delle suesposte considerazioni, occorre rispondere alla questione
sottoposta che l’articolo 15, paragrafo 1, lettera c), del regolamento n.
44/2001, nella parte in cui riguarda il contratto concluso nell’ambito di
un’attività commerciale o professionale «diretta» da un professionista «verso»
lo Stato membro del domicilio del consumatore, in combinato disposto con
l’articolo 16, paragrafo 1, del medesimo regolamento, dev’essere interpretato
nel senso che può essere applicato a un contratto, stipulato tra un
consumatore e un professionista, che non rientra in quanto tale nell’ambito
dell’attività commerciale o professionale «diretta» da tale professionista
«verso» lo Stato membro del domicilio del consumatore, ma che presenta un
collegamento stretto con un contratto precedentemente stipulato dalle medesime
parti nel contesto di un’attività siffatta. Spetta al giudice nazionale
verificare la sussistenza degli elementi costitutivi di tale collegamento, in
particolare l’identità, in diritto o in fatto, delle parti di questi due
contratti, l’identità dell’obiettivo economico perseguito tramite i medesimi,
vertenti sullo stesso oggetto concreto, e la complementarità del secondo
contratto rispetto al primo contratto, in quanto volto a permettere il
raggiungimento dell’obiettivo economico perseguito attraverso quest’ultimo.  
  
---|---  
  
Sulle spese

41

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|

L’articolo 15, paragrafo 1, lettera c), del regolamento (CE) n. 44/2001 del
Consiglio, del 22 dicembre 2000, concernente la competenza giurisdizionale, il
riconoscimento e l’esecuzione delle decisioni in materia civile e commerciale,
nella parte in cui riguarda il contratto concluso nell’ambito di un’attività
commerciale o professionale «diretta» da un professionista «verso» lo Stato
membro del domicilio del consumatore, in combinato disposto con l’articolo 16,
paragrafo 1, del medesimo regolamento, dev’essere interpretato nel senso che
può essere applicato a un contratto, stipulato tra un consumatore e un
professionista, che non rientra in quanto tale nell’ambito dell’attività
commerciale o professionale «diretta» da tale professionista «verso» lo Stato
membro del domicilio del consumatore, ma che presenta un collegamento stretto
con un contratto precedentemente stipulato dalle medesime parti nel contesto
di un’attività siffatta. Spetta al giudice nazionale verificare la sussistenza
degli elementi costitutivi di tale collegamento, in particolare l’identità, in
diritto o in fatto, delle parti di questi due contratti, l’identità
dell’obiettivo economico perseguito tramite i medesimi, vertenti sullo stesso
oggetto concreto, e la complementarità del secondo contratto rispetto al primo
contratto, in quanto volto a permettere il raggiungimento dell’obiettivo
economico perseguito attraverso quest’ultimo.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

