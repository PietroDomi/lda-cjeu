SENTENZA DELLA CORTE (Nona Sezione)

26 novembre 2015 ( *1 )

«Rinvio pregiudiziale — Unione doganale e tariffa doganale comune —
Classificazione doganale — Nomenclatura combinata — Voce 9025 — Nozione di
“termometro” — Indicatori monouso che segnalano l’esposizione a una
temperatura di reazione predeterminata»

Nella causa C‑44/15,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesfinanzhof (Corte tributaria
federale, Germania), con decisione dell’11 novembre 2014, pervenuta in
cancelleria il 5 febbraio 2015, nel procedimento

Hauptzollamt Frankfurt am Main

contro

Duval GmbH & Co. KG,

LA CORTE (Nona Sezione),

composta da J. Malenovský, facente funzione di presidente di sezione, A.
Prechal (relatore) e K. Jürimäe, giudici

avvocato generale: P. Mengozzi

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per lo Hauptzollamt Frankfurt am Main, da A. Vieth, in qualità di agente;  
  
---|---  
  
—

|

per la Duval GmbH & Co. KG, da F.‑F. Casper, Rechtsanwalt;  
  
---|---  
  
—

|

per la Commissione europea, da A. Caeiros e B.‑R. Killmann, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione della voce
9025 della nomenclatura combinata contenuta nell’allegato I del regolamento
(CEE) n. 2658/87 del Consiglio, del 23 luglio 1987, relativo alla nomenclatura
tariffaria e statistica ed alla tariffa doganale comune (GU L 256, pag. 1),
come modificato dal regolamento (CE) n. 1549/2006 della Commissione, del 17
ottobre 2006 (GU L 301, pag. 1; in prosieguo: la «NC»).  
  
---|---  
  
2

|

Tale domanda è stata presentata nell’ambito di una controversia tra lo
Hauptzollamt Frankfurt am Main (autorità doganale di Francoforte sul Meno; in
prosieguo: l’«autorità doganale») e la Duval GmbH & Co. KG (in prosieguo: la
«Duval») in merito alla classificazione tariffaria degli indicatori di
temperatura ambiente.  
  
---|---  
  
Contesto normativo

Il diritto internazionale

3

|

La convenzione internazionale sul sistema armonizzato di designazione e
codificazione delle merci (in prosieguo: il «SA»), conclusa a Bruxelles il 14
giugno 1983, è stata approvata unitamente al relativo protocollo di
emendamento del 24 giugno 1986 (in prosieguo: la «convenzione sul SA»), a nome
della Comunità economica europea, con decisione 87/369/CEE del Consiglio, del
7 aprile 1987 (GU L 198, pag. 1).  
  
---|---  
  
4

|

Ai sensi dell’articolo 3, paragrafo 1, della convenzione sul SA, ogni parte
contraente si impegna a far sì che le sue nomenclature tariffarie e
statistiche siano conformi al SA, ad utilizzare tutte le voci e le sottovoci
di quest’ultimo, senza aggiunte o modifiche, nonché i relativi codici, e a
seguire l’ordine di numerazione di detto sistema. La medesima disposizione
prevede che ciascuna parte contraente si impegni altresì ad applicare le
regole generali per l’interpretazione del SA nonché tutte le sue note di
sezione, di capitolo e di sottovoce, e a non modificarne la portata.  
  
---|---  
  
5

|

Il Consiglio di cooperazione doganale, divenuto l’Organizzazione mondiale
delle dogane (OMD), istituito dalla convenzione internazionale recante
istituzione di detto Consiglio, conclusa a Bruxelles il 15 dicembre 1950,
approva, alle condizioni stabilite dall’articolo 8 della convenzione sul SA,
le note esplicative adottate dal comitato del SA, organo la cui struttura è
disciplinata dall’articolo 6 della medesima.  
  
---|---  
  
6

|

Ai sensi della nota esplicativa relativa alla regola generale 3 a) per
l’interpretazione del SA, contenuta nelle note esplicative adottate da detto
comitato, nella loro versione applicabile ai fatti di cui al procedimento
principale (in prosieguo: le «note esplicative del SA»), è previsto quanto
segue:

«(...)

|

IV)

|

Non è possibile stabilire principi rigorosi che permettano di determinare se,
per quanto riguarda le merci in esame, una voce sia più specifica di un’altra;
tuttavia, si può dire a titolo generale quanto segue:

|

a)

|

una voce che nomina un particolare oggetto è più specifica di una voce
collettiva che comprende numerosi oggetti (...)  
  
---|---  
  
b)

|

bisogna considerare come più specifica la voce che identifica la merce in
esame in modo più chiaro e secondo una descrizione più precisa e più completa.

(...)».  
  
---|---  
  
7

|

Le note esplicative del SA relative alla voce 9025 del SA contengono, in
particolare, le seguenti precisazioni:

«(...)

|

B.

|

Termometri e pirometri, con dispositivo di registrazione o no

Tra gli apparecchi di questo gruppo, si possono citare:

|

1)

|

I termometri a liquidi, con tubo di vetro, dei quali i principali tipi sono:
(...) Alcuni termometri a liquidi sono detti a massima e a minima, nel senso
che essi sono costruiti per registrare le temperature massime e minime alle
quali sono stati esposti.  
  
---|---  
  
2)

|

I termometri metallici, e in particolare (...)  
  
---|---  
  
3)

|

I termometri a dilatazione o a pressione, a elementi metallici, (...)  
  
---|---  
  
4)

|

I termometri a cristalli liquidi (...)  
  
---|---  
  
5)

|

I termometri e pirometri elettrici, che comprendono: (...)  
  
---|---  
  
6)

|

I pirometri a cubo fotometrico (...)  
  
---|---  
  
7)

|

I pirometri ottici a filamento evanescente (...)  
  
---|---  
  
8)

|

Le lenti pirometriche, basate sui fenomeni di polarizzazione rotatoria (...)  
  
---|---  
  
9)

|

I pirometri basati sulla contrazione di una materia solida (per esempio,
l’argilla) (...)

(...)  
  
---|---  
  
D.

|

Igrometri, con dispositivo di registrazione o meno

Gli igrometri servono a calcolare il grado di umidità dell’aria, di altri gas
o di materie solide (stato igrometrico). I principali tipi sono i seguenti:

(...)

Gli igroscopi di fantasia, detti igrometri, che consistono specialmente in
oggetti più o meno decorativi (chalet, torri, ecc.) con personaggi che entrano
ed escono, secondo che sta per fare bello o cattivo tempo, sono ugualmente
classificati in questa voce. Al contrario, le carte impregnate di sostanze
chimiche, il cui colore varia in funzione dell’umidità atmosferica, rientrano
nella voce 3822.

(...)».  
  
---|---  
  
La NC

8

|

La NC contiene nella sua prima parte, capo I, sezione A, un insieme di regole
generali per l’interpretazione di tale nomenclatura. Tale sezione dispone
quanto segue:

«La classificazione delle merci nella [NC] si effettua in conformità delle
seguenti regole:

|

1.

|

I titoli delle sezioni, dei capitoli o dei sottocapitoli sono da considerare
come puramente indicativi, poiché la classificazione delle merci è determinata
legalmente dal testo delle voci, da quello delle note premesse alle sezioni o
ai capitoli e, occorrendo, dalle norme che seguono, purché queste non
contrastino col testo di dette voci e note.  
  
---|---  
  
(...)

3.

|

Qualora (…) una merce sia ritenuta classificabile in due o più voci, la
classificazione è effettuata in base ai seguenti principi:

|

a)

|

la voce più specifica deve avere la priorità sulle voci di portata più
generale. (...)  
  
---|---  
  
(...)».  
  
9

|

Il capitolo 90 della NC è intitolato «Strumenti e apparecchi di ottica, per
fotografia e per cinematografia, di misura, di controllo o di precisione,
strumenti ed apparecchi medico-chirurgici; parti ed accessori di questi
strumenti o apparecchi». Tale capitolo contiene, in particolare, la voce 9025,
che è formulata e struttura nel modo seguente:  
  
---|---  
  
«9025

|

Densimetri, aerometri, pesaliquidi e strumenti simili a galleggiamento,
termometri, pirometri, barometri, igrometri e psicometri, registratori o no,
anche combinati fra loro:  
  
---|---  
  
|

\- Termometri e pirometri, non combinati con altri strumenti:  
  
9025 11

|

\- - a liquido, a lettura diretta:  
  
9025 11 20

|

\- - - per uso clinico  
  
9025 11 80

|

\- - - altri  
  
9025 19

|

\- - altri:  
  
9025 19 20

|

\- - - elettronici  
  
9025 19 80

|

\- - - altri  
  
(...)

|

(...)»  
  
10

|

Il capitolo 38 della NC è intitolato «Prodotti vari delle industrie chimiche».
Tale capitolo comprende, in particolare, la voce 3822, che è intitolata
«Reattivi per diagnostica o da laboratorio su qualsiasi supporto e reattivi
per diagnostica o da laboratorio preparati, anche presentati su supporto,
diversi da quelli delle voci 3002 o 3006; materiali di riferimento
certificati». La voce 3824 della NC è intitolata «Leganti preparati per forme
o per anime da fonderia; prodotti chimici e preparazioni delle industrie
chimiche o delle industrie connesse (comprese quelle costituite da miscele di
prodotti naturali), non nominati né compresi altrove». La sottovoce 3824 90 98
della NC è una sottovoce residuale che contempla i prodotti non nominati né
compresi altrove nella voce 3824 della NC.  
  
---|---  
  
11

|

La nota 3, lettera e), del capitolo 38 della NC precisa, in particolare,
quanto segue:

«Sono compresi nella voce 3824, e non in altra voce della nomenclatura:

(...)

|

e)

|

i pirometri fusibili per il controllo della temperatura dei forni (per
esempio: i coni di Seger)».  
  
---|---  
  
12

|

Il capitolo 48 della NC è intitolato «Carta e cartone; lavori di pasta di
cellulosa, di carta o di cartone». La voce 4823 della NC è intitolata «Altra
carta, altro cartone, altra ovatta di cellulosa e altri strati di fibre di
cellulosa, tagliati a misura; altri lavori di pasta di carta, di carta, di
cartone, di ovatta di cellulosa o di strati di fibre di cellulosa». La
sottovoce 4823 90 85 della NC è una sottovoce residuale che contempla i
prodotti non nominati né compresi altrove nella voce 4823 della NC.  
  
---|---  
  
Procedimento principale e questioni pregiudiziali

13

|

I due tipi di prodotti di cui trattasi nel procedimento principale sono
indicati, rispettivamente, con i termini «carte termiche» e «strisce
termiche». Le prime sono in forma di strisce di carta sul cui lato bianco è
stampata l’indicazione di una temperatura; quanto all’altro lato, sono
rivestite di uno strato nero termosensibile. Al raggiungimento della
temperatura stampata sul lato bianco, la striscia indicatrice si colora in
modo irreversibile, passando da bianco a nero. Le seconde sono strisce
indicatrici recanti cinque punti di misurazione della temperatura e ricoperte
da una pellicola di plastica. I punti di misurazione, ciascuno recante un
valore di temperatura, si colorano in modo irreversibile allorché detto valore
è raggiunto.  
  
---|---  
  
14

|

Nel corso del 2007, la Duval ha importato i prodotti di cui al procedimento
principale. L’autorità doganale ha emesso un avviso di accertamento
classificando tali prodotti nella sottovoce 3824 90 98 della NC e applicando
il relativo tasso del 6,5%.  
  
---|---  
  
15

|

Ritenendo che le «carte termiche» avrebbero dovuto essere classificate nella
sottovoce 4823 90 85 della NC e avrebbero dovuto, quindi, essere esentate da
dazi doganali, mentre le «strisce termiche» avrebbero dovuto essere
classificate nella sottovoce 9025 19 80 della NC e, pertanto, essere
assoggettate a un’aliquota di imposta del 2,1%, la Duval ha presentato ricorso
avverso il summenzionato avviso di accertamento dinanzi al Finanzgericht
(Tribunale tributario).  
  
---|---  
  
16

|

Poiché tale giudice ha dichiarato che i prodotti di cui al procedimento
principale erano «termometri» ai sensi della voce 9025 della NC e, di
conseguenza, ha condannato l’autorità doganale a rimborsare alla Duval i dazi
doganali riscossi in eccesso, detta autorità ha proposto ricorso per
cassazione («Revision») avverso tale sentenza dinanzi al Bundesfinanzhof
(Corte tributaria federale).  
  
---|---  
  
17

|

Rilevando che la nozione di termometro non è definita nella NC e che le note
esplicative del SA contengono un elenco, non indicato come esemplificativo,
degli strumenti appartenenti al gruppo dei termometri e pirometri nel quale
non figurano né i prodotti di cui al procedimento principale né nessun altro
strumento equiparabile di carta o strumenti di indicazione della temperatura
monouso, il Bundesfinanzhof (Corte tributaria federale) si chiede se esigenze
di certezza del diritto e di semplicità dell’operazione di classificazione non
dovrebbero indurre a considerare che detto elenco riveste carattere tassativo
e vincolante.  
  
---|---  
  
18

|

Se una tale interpretazione non dovesse prevalere, detto giudice osserva,
allora, che il titolo del capitolo 90 della NC si riferisce agli «strumenti di
misurazione», che con il termine «termometro» si intende, sia letteralmente
che concettualmente, uno strumento di misurazione della temperatura e che con
la nozione di misurazione si intende comunemente un confronto quantitativo di
una grandezza misurata con un’unità di riferimento.  
  
---|---  
  
19

|

In tali circostanze, il giudice del rinvio si interroga sull’eventuale
possibilità di ricavare dalle note esplicative del SA una definizione più
ristretta di «termometro», la quale richiederebbe che il dispositivo
interessato soddisfi condizioni ulteriori, derivanti da diverse
caratteristiche comuni, che sembrano accumunare gli apparecchi di misurazione
indicati da dette note come rientranti nella voce 9025 del SA o di altre
posizioni del medesimo capitolo di quest’ultimo, quali una fabbricazione
minuziosa e un alto grado di precisione, una capacità di riprodurre l’esito
della misurazione, l’indicazione continua dell’andamento della misurazione o,
ancora, la possibilità di utilizzare lo strumento ripetutamente.  
  
---|---  
  
20

|

Tale medesimo giudice si chiede, allo stesso modo, se il fatto che la nota 3,
lettera e), del capitolo 38 della NC precisi che i pirometri fusibili per il
controllo della temperatura di forni rientrano nella voce 3824 della NC o la
circostanza che dalle note esplicative del SA relative agli igrometri emerga
che dispositivi aventi funzionamento analogo ai prodotti di cui al
procedimento principale sono espressamente esclusi dalla voce 9025 della NC
siano tali da influenzare la classificazione di questi ultimi.  
  
---|---  
  
21

|

È in tale contesto che il Bundesfinanzhof (Corte tributaria federale) ha
deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se, in assenza di una definizione astratta della nozione di termometro ai
sensi della voce 9025 della NC, debbano essere classificati nella voce
medesima (“termometri”) eccezionalmente soltanto gli apparecchi elencati nelle
note esplicative del SA relative alla voce 9025, sezione B (termometri e
pirometri, registratori o non [...]).

In caso di risposta negativa alla prima questione:  
  
---|---  
  
2)

|

Se dall’elenco degli apparecchi nelle note esplicative del SA relative alla
voce 9025 della NC si debba desumere che i dispositivi che non presentino le
modalità di funzionamento inerenti a tali apparecchi (misurazione della
temperatura sulla base, ad esempio, dell’espansione meccanica di liquidi o
metalli, di variazioni fisiche o di impulsi elettrici) non possano essere
classificati nella voce 9025 della NC.

In caso di risposta negativa anche a detta questione:  
  
---|---  
  
3)

|

Se sia classificabile come termometro, ai sensi della voce 9025 della NC,
anche un dispositivo che indichi il raggiungimento del livello prescritto
(soglia) da parte della temperatura di un oggetto da misurare, benché il
suddetto dispositivo non soddisfi criteri quali la riproducibilità dell’esito
della misurazione, l’indicazione continua dell’andamento della temperatura e
la possibilità di utilizzare l’apparecchio ripetutamente».  
  
---|---  
  
Sulle questioni pregiudiziali

22

|

Con le sue tre questioni, che devono essere esaminate congiuntamente, il
giudice del rinvio si chiede, in sostanza, se la voce 9025 della NC debba
essere interpretata nel senso che essa contempla indicatori di temperatura
ambiente di carta, se del caso rivestiti di una pellicola di plastica, i
quali, come i prodotti di cui al procedimento principale, indicano, attraverso
una modifica di colore, in modo irreversibile e senza possibilità di
riutilizzo successivo, se una o più temperature soglia siano state raggiunte.  
  
---|---  
  
23

|

È d’uopo rammentare che, secondo costante giurisprudenza, per garantire la
certezza del diritto e facilitare i controlli, il criterio decisivo per la
classificazione tariffaria delle merci dev’essere ricercato, in linea di
principio, nelle loro caratteristiche e proprietà oggettive, quali definite
nel testo della voce della NC e delle note di sezione o di capitolo (v., in
particolare, sentenza Douane Advies Bureau Rietveld, C‑541/13, EU:C:2014:2270,
punto 21 e giurisprudenza ivi citata).  
  
---|---  
  
24

|

La Corte ha parimenti affermato che le note esplicative della NC nonché quelle
del SA forniscono un rilevante contributo all’interpretazione della portata
delle varie voci doganali, senza però essere giuridicamente vincolanti. Il
tenore letterale di dette note deve, dunque, essere conforme alle disposizioni
della NC e non può modificarne la portata. Qualora risulti che esse siano
contrarie al testo delle voci della NC e delle note delle sezioni o dei
capitoli, le note esplicative della NC devono essere disattese (v., in
particolare, sentenza JVC France, C‑312/07, EU:C:2008:324, punto 34 e
giurisprudenza ivi citata).  
  
---|---  
  
25

|

D’altro canto, si deve rammentare che la destinazione di un prodotto può
costituire un criterio oggettivo di classificazione sempreché sia inerente a
detto prodotto, ove l’inerenza deve potersi valutare in funzione delle
caratteristiche e delle proprietà oggettive dello stesso (v., in particolare,
sentenza Douane Advies Bureau Rietveld, C‑541/13, EU:C:2014:2270, punto 22 e
giurisprudenza ivi citata).  
  
---|---  
  
26

|

Per quanto riguarda la voce 9025 della NC, dalla sua formulazione emerge che
quest’ultima riguarda in particolare i «termometri».  
  
---|---  
  
27

|

Benché la NC non definisca tale nozione, si deve rilevare che, nella sua
accezione comune, quest’ultima rinvia agli strumenti di misurazione della
temperatura, come indicato, tra l’altro, in svariate versioni linguistiche
della NC, dalla combinazione dei termini di origine greca che la
caratterizzano.  
  
---|---  
  
28

|

Al punto 34 della sentenza Raytek e Fluke Europe (C‑134/13, EU:C:2015:82), la
Corte ha, pertanto, dichiarato segnatamente, in merito a un regolamento della
Commissione europea che classificava termocamere a infrarossi sotto il codice
9025 19 20 della NC, che tale istituzione aveva ritenuto correttamente che,
poiché detti apparecchi erano in grado di misurare la temperatura e di
esprimere i valori misurati in forma di cifre, rispondessero a una funzione
rientrante nella voce 9025 della NC e dovessero essere classificati come
termometri ai sensi di tale disposizione.  
  
---|---  
  
29

|

Al punto 35 della medesima sentenza, la Corte ha altresì sottolineato che la
semplice misurazione della temperatura costituiva la proprietà specifica
rientrante in detta voce.  
  
---|---  
  
30

|

Orbene, si deve constatare, al riguardo, che prodotti quali quelli di cui al
procedimento principale sono destinati, in ragione delle loro caratteristiche
e proprietà oggettive, a essere usati esclusivamente come strumenti di
misurazione della temperatura. Infatti, avendo come unica funzione quella di
indicare, attraverso una misurazione della temperatura ambiente, se è stato
raggiunto un livello di temperatura preciso predefinito, indicando, in questo
caso, tramite un cambiamento di colore, il risultato in questo senso di detta
misurazione, tali prodotti devono essere classificati come termometri sotto il
codice 9025 della NC.  
  
---|---  
  
31

|

Contrariamente a quanto sostenuto dalla Commissione, tale conclusione non può
essere compromessa dalla nota 3, lettera e), che figura al capitolo 38 della
NC, secondo cui i «i pirometri fusibili per il controllo della temperatura dei
forni (per esempio: i coni di Seger)» rientrano nella voce 3824 della NC e non
in un’altra voce della medesima. Invero, oltre al fatto che detta nota
riguarda soltanto la categoria delle merci molto specifiche alle quali essa si
riferisce e a cui non corrispondono manifestamente prodotti come quelli di cui
al procedimento principale, si deve rilevare che, a differenza di tali ultimi
prodotti e, più in generale, dei termometri, la funzione di tali pirometri
fusibili non consiste in una semplice misurazione precisa delle temperatura
ambiente. Infatti, i pirometri fusibili di cui trattasi, chiamati anche «coni
pirometrici», utilizzati nei forni per ceramica hanno come funzione di
consentire, fondendo e curvandosi progressivamente sotto l’effetto del calore,
il monitoraggio dell’evoluzione della cottura dei lavori di ceramica e di
determinare il momento in cui questi ultimi hanno raggiunto il livello di
cottura desiderato.  
  
---|---  
  
32

|

Per quanto riguarda la circostanza che l’elenco degli strumenti rientranti nel
gruppo delle merci qualificate come termometri e pirometri che comportano,
nella sezione B, le note esplicative del SA relative alla voce 9025 di
quest’ultimo non menziona prodotti quali quelli di cui al procedimento
principale, occorre sottolineare che, come emerge dalla formulazione medesima
di tali note e secondo quanto deriva dalla giurisprudenza ricordata al punto
28 della presente sentenza, detto elenco non intende affatto essere esaustivo.
Inoltre, occorre ricordare che, come risulta dalla giurisprudenza citata al
punto 24 della presente sentenza, tali note esplicative non possono, in ogni
caso, avere l’effetto di restringere la portata di una voce della NC quale
risulta dal tenore di quest’ultima.  
  
---|---  
  
33

|

Pertanto, la circostanza, rilevata dal giudice del rinvio, che tutti i
prodotti così elencati in detta sezione delle note esplicative del SA abbiano,
oltre alla proprietà comune specifica menzionata ai punti da 27 a 29 della
presente sentenza e che consiste nell’effettuare una misurazione della
temperatura, altre caratteristiche comuni attinenti in particolare alle loro
modalità tecniche di funzionamento, al fatto che essi possono essere oggetto
di molteplici e ripetuti usi o al fatto che consentano un’indicazione continua
dell’andamento della temperatura, non può condurre a interpretare
restrittivamente la nozione di termometro che figura alla voce 9025 della NC,
facendo assurgere tali ulteriori caratteristiche al rango di elementi
costitutivi di detta nozione.  
  
---|---  
  
34

|

Per quanto riguarda il criterio attinente alla possibilità di un’indicazione
continua dell’andamento delle temperatura, occorre, del resto, osservare
altresì che, come sottolineato dalla Commissione, le note esplicative del SA
relative alla voce 9025 di quest’ultimo precisano espressamente nella loro
sezione B, punto 1, che rientrano in detta voce i termometri a liquidi detti a
«massima» o a «minima» costruiti per registrare le temperature massime e
minime alle quali sono stati esposti.  
  
---|---  
  
35

|

Per quanto riguarda, infine, la precisazione che figura alla sezione D di tali
medesime note esplicative del SA, secondo cui le carte impregnate di sostanze
chimiche, il cui colore varia in funzione dell’umidità atmosferica, rientrano
nella voce 3822 della NC, si deve sottolineare, in primo luogo, che detta
precisazione riguarda il gruppo delle merci qualificate come igrometri e non
quello dei termometri, in quanto tale gruppo non contiene precisazioni
corrispondenti per quanto riguarda prodotti come quelli di cui al procedimento
principale. Occorre, in secondo luogo, ricordare che, nella sentenza Douane
Advies Bureau Rietveld (C‑541/13, EU:C:2014:2270), pronunciata in relazione a
prodotti analoghi a quelli di cui al procedimento principale, la Corte ha
statuito che la voce 3822 della NC doveva essere interpretata nel senso che
tali prodotti non vi rientrano.  
  
---|---  
  
36

|

Da tutto quanto precede deriva che la circostanza che i prodotti di cui al
procedimento principale siano di carta, eventualmente rivestiti di una
pellicola di plastica, e che abbiano un funzionamento più semplice di taluni
altri strumenti di misurazione in cui si ricorre a meccanismi più sofisticati,
o il fatto che consentano soltanto la misurazione di determinate temperature
soglia predeterminate, o ancora la circostanza che non possano essere
utilizzati più volte tenuto conto del carattere irreversibile della marcatura
che si verifica nel momento in cui sono raggiunte tali temperature soglia non
ostano a che prodotti di tal genere siano classificati sotto la voce 9025
della NC.  
  
---|---  
  
37

|

Inoltre, nel caso della sottovoce 3824 90 98 della NC utilizzata dall’autorità
doganale nell’avviso di accertamento di cui al procedimento principale,
occorre ricordare che, secondo la sua formulazione, la posizione 3824 della NC
riguarda, in particolare, i «prodotti chimici e preparazioni delle industrie
chimiche o delle industrie connesse non nominati né compresi altrove» e che la
sottovoce 90 98 è, all’interno di tale voce 3824, una sottovoce residuale che
contempla i prodotti chimici non nominati o ripresi altrove in detta voce.  
  
---|---  
  
38

|

In tali circostanze, è sufficiente rilevare che, anche supponendo che prodotti
quali quelli di cui al procedimento principale possano rientrare anche nella
voce 3824 della NC, resterebbe il fatto che, in forza della regola generale 3,
lettera a), della NC, la voce più specifica deve avere la priorità rispetto
alle voci di portata più generale. Orbene, come è stato precisato ai punti da
28 a 30 della presente sentenza, la misurazione della temperatura costituisce
la proprietà specifica che caratterizza le merci indicate come termometri alla
voce 9025 della NC e i prodotti di cui al procedimento principale possiedono
tale specifica proprietà. Al contrario, la voce 3824 della NC, che si
riferisce ai prodotti chimici e alle preparazioni chimiche non nominati né
compresi altrove, riveste una portata molto più generale.  
  
---|---  
  
39

|

Le stesse considerazioni valgono per quanto riguarda la sottovoce 4823 90 85
della NC di cui si è in particolare avvalsa la Duval, per quanto riguarda le
«strisce termiche», a sostegno del suo ricorso avverso l’avviso di
accertamento di cui al procedimento principale. Infatti, occorre ricordare
che, secondo la sua formulazione, la voce 4823 della NC riguarda «altra carta,
altro cartone, altra ovatta di cellulosa e altri strati di fibre di cellulosa,
tagliati a misura; altri lavori di pasta di carta, di carta, di cartone, di
ovatta di cellulosa o di strati di fibre di cellulosa» e che la sottovoce 90
85 è, all’interno di tale voce 4823, essa stessa una sottovoce residuale che
contempla i prodotti non nominati o compresi altrove in detta voce.  
  
---|---  
  
40

|

Alla luce di tutto quanto precede, occorre rispondere alle questioni sollevate
dichiarando che la voce 9025 della NC deve essere interpretata nel senso che
essa contempla gli indicatori di temperatura ambiente di carta, se del caso
rivestiti di una pellicola di plastica, i quali, come i prodotti di cui al
procedimento principale, indicano attraverso una modifica di colore, in modo
irreversibile e senza possibilità di riutilizzo successivo, se una o più
temperature soglia siano state raggiunte.  
  
---|---  
  
Sulle spese

41

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Nona Sezione) dichiara:  
  
---|---  
|

La voce 9025 della nomenclatura combinata contenuta nell’allegato I del
regolamento (CEE) n. 2658/87 del Consiglio, del 23 luglio 1987, relativo alla
nomenclatura tariffaria e statistica ed alla tariffa doganale comune, come
modificato dal regolamento (CE) n. 1549/2006 della Commissione, del 17 ottobre
2006, deve essere interpretata nel senso che essa contempla gli indicatori di
temperatura ambiente di carta, se del caso rivestiti di una pellicola di
plastica, i quali, come i prodotti di cui al procedimento principale, indicano
attraverso una modifica di colore, in modo irreversibile e senza possibilità
di riutilizzo successivo, se una o più temperature soglia siano state
raggiunte.  
  
---|---  
|

Firme  
  
---|---  
  
* * *

( *1 ) Lingua processuale: il tedesco.

