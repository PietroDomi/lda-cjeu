

SENTENZA DELLA CORTE (Grande Sezione)

6 ottobre 2015 ( * )

«Rinvio pregiudiziale — Principi di equivalenza e di effettività — Autorità di
cosa giudicata — Ripetizione dell’indebito — Restituzione dei tributi riscossi
da uno Stato membro in violazione del diritto dell’Unione — Decisione
giurisdizionale definitiva che obbliga al pagamento di un tributo
incompatibile con il diritto dell’Unione — Domanda di revocazione di tale
decisione giurisdizionale — Normativa nazionale che consente la revocazione,
alla luce delle sentenze successive della Corte pronunciate in via
pregiudiziale, delle sole decisioni giurisdizionali definitive rese in materia
amministrativa»

Nella causa C‑69/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Tribunalul Sibiu (Romania), con decisione
del 16 gennaio 2014, pervenuta in cancelleria il 10 febbraio 2014, nel
procedimento

Dragoș Constantin Târșia

contro

Statul român,

Serviciul public comunitar regim permise de conducere și înmatriculare a
Autovehiculelor,

LA CORTE (Grande Sezione),

composta da V. Skouris, presidente, K. Lenaerts, vicepresidente, M. Ilešič
(relatore), L. Bay Larsen, T. von Danwitz, A. Ó Caoimh e J.‑C. Bonichot,
presidenti di sezione, A. Arabadjiev, C. Toader, M. Berger, A. Prechal, E.
Jarašiūnas e C.G. Fernlund, giudici,

avvocato generale: N. Jääskinen

cancelliere: L. Carrasco Marco, amministratore

vista la fase scritta del procedimento e in seguito all’udienza del 27 gennaio
2015,

considerate le osservazioni presentate:

—

|

per il sig. Târșia, da lui stesso;  
  
---|---  
  
—

|

per il governo rumeno, da R. Radu, V. Angelescu e D. Bulancea, in qualità di
agenti;  
  
---|---  
  
—

|

per il governo polacco, da B. Majczyna, B. Czech e K. Pawłowska, in qualità di
agenti;  
  
---|---  
  
—

|

per la Commissione europea, da R. Lyal e G.‑D. Bălan, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 23
aprile 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
110 TFUE, dell’articolo 6 TUE, degli articoli 17, 20, 21 e 47 della Carta dei
diritti fondamentali dell’Unione europea nonché dei principi generali del
diritto dell’Unione.  
  
---|---  
  
2

|

Tale domanda è stata presentata nel contesto di una controversia tra, da un
lato, il sig. Târşia e, dall’altro, lo Statul român (Stato rumeno),
rappresentato dal Ministero delle Finanze e dell’Economia (Ministerul
Finanţelor şi Economiei), e il Serviciul public comunitar regim permise de
conducere şi înmatriculare a Autovehiculelor (Servizio pubblico comune del
regime delle patenti di guida e dell’immatricolazione degli autoveicoli), in
merito ad un’impugnazione per revocazione avverso una decisione definitiva,
pronunciata da un giudice nazionale, che condanna il sig. Târşia al pagamento
di una tassa successivamente giudicata incompatibile con il diritto
dell’Unione.  
  
---|---  
  
Contesto normativo rumeno

3

|

L’articolo 21 della legge n. 554/2004, sul contenzioso amministrativo (Legea
contenciosului administrativ n. 554/2004), del 2 dicembre 2004 (Monitorul
Oficial al României, parte I, n. 1154, del 7 dicembre 2004; in prosieguo: la
«legge sul contenzioso amministrativo»), come vigente alla data di
presentazione dell’istanza di revocazione, prevedeva quanto segue:

«1) Avverso le decisioni definitive e irrevocabili pronunciate dalle autorità
giurisdizionali amministrative sono esperibili mezzi di ricorso previsti dal
codice di procedura civile.

2) Costituiscono motivo di revocazione, in aggiunta a quelli previsti dal
codice di procedura civile, le sentenze definitive e passate in giudicato che
violano il principio del primato del diritto [dell’Unione] disciplinato
dall’articolo 148, paragrafo 2, in combinato disposto con l’articolo 20,
paragrafo 2, della Costituzione romena, come modificata. L’istanza di
revocazione si presenta entro 15 giorni dalla notifica, che si effettua,
derogando alla regola sancita dall’articolo 17, paragrafo 3, con domanda delle
parti interessate motivata in modo circostanziato, entro 15 giorni dalla
pronuncia. L’istanza di revocazione viene esaminata con urgenza e in via
prioritaria, entro un massimo di 60 giorni dal deposito».  
  
---|---  
  
Procedimento principale e questione pregiudiziale

4

|

Il 3 maggio 2007 il sig. Târşia, cittadino rumeno, ha acquistato in Francia
un’automobile usata. Per procedere all’immatricolazione di tale autoveicolo in
Romania, il 5 giugno 2007 ha dovuto versare la somma di 6899,51 lei rumeni
(RON) (circa EUR 1560) a titolo di tassa speciale per autoveicoli, esigibile
in forza degli articoli 214bis et 214ter del codice tributario, nella versione
vigente alla data di immatricolazione del citato veicolo.  
  
---|---  
  
5

|

Il sig. Târşia, ritenendo che tale tassa fosse incompatibile con l’articolo
110 TFUE, ha avviato un procedimento di natura civile dinanzi alla Judecătoria
Sibiu (Tribunale di primo grado di Sibiu), onde ottenere la restituzione
dell’importo di detta tassa. Tale giudice ha accolto la domanda del ricorrente
e ha condannato lo Stato rumeno con sentenza del 13 dicembre 2007, con la
motivazione che la tassa in parola è contraria all’articolo 110 TFUE.  
  
---|---  
  
6

|

Lo Stato rumeno, rappresentato dal Ministero dell’Economia e delle Finanze, ha
impugnato in cassazione tale sentenza. Con decisione n. 401/2008, la Sezione
civile del Tribunalul Sibiu (Tribunale di Sibiu) ha limitato la restituzione
della tassa speciale per autoveicoli assolta dal sig. Târşia ad un importo
pari alla differenza tra tale tassa e quella, successiva, sull’inquinamento,
dovuta in forza del decreto legge n. 50/2008, che istituisce la tassa
sull’inquinamento degli autoveicoli (Ordonanţă de urgenţă a Guvernului n.
50/2008 pentru instituirea taxei pe poluare pentru autovehicule) del 21 aprile
2008 (Monitorul Oficial al României, parte I, n. 327 del 25 aprile 2008).  
  
---|---  
  
7

|

Il 29 settembre 2011 il sig. Târșia ha impugnato per revocazione quest’ultima
decisione dinanzi al Tribunalul Sibiu. Sulla base dell’articolo 21, paragrafo
2, della legge sul contenzioso amministrativo, egli ha chiesto, da un lato,
l’annullamento della decisione n. 401/2008 di tale giudice e, dall’altro, una
nuova pronuncia, dato cha la Corte avrebbe statuito, nella sua sentenza Tatu
(C‑402/09, EU:C:2011:219), che l’articolo 110 TFUE osta ad una tassa quale la
tassa sull’inquinamento introdotta dal citato decreto legge n. 50/2008. Il
sig. Târșia considera, pertanto, che l’accoglimento del ricorso in cassazione
dello Stato rumeno viola il principio del primato del diritto dell’Unione e
che la tassa speciale per gli autoveicoli assolta dovrebbe essergli
integralmente restituita.  
  
---|---  
  
8

|

Il giudice del rinvio rileva, in proposito, che le norme processuali
applicabili al contenzioso civile non contemplano la possibilità di presentare
un’impugnazione per revocazione contro una decisione giurisdizionale
definitiva a causa di una violazione del diritto dell’Unione, mentre
un’impugnazione di tal genere può essere proposta secondo le norme processuali
che disciplinano il contenzioso amministrativo.  
  
---|---  
  
9

|

In tali circostanze, il Tribunalul Sibiu ha deciso di sospendere il
procedimento e di sottoporre alla Corte la seguente questione pregiudiziale:

«Se gli articoli 17, 20, 21 e 47 della Carta dei diritti fondamentali
dell’Unione europea, l’articolo 6 [TUE], l’articolo 110 [TFUE] e il principio
della certezza del diritto sancito dal diritto [dell’Unione] e dalla
giurisprudenza della Corte di giustizia possano essere interpretati nel senso
che essi ostano ad una normativa come l’articolo 21, paragrafo 2, della legge
[sul contenzioso amministrativo], che prevede la possibilità di revocazione
delle decisioni giurisdizionali nazionali esclusivamente nell’ambito del
contenzioso amministrativo nell’ipotesi di violazione del principio del
primato del diritto [dell’Unione] e che non permette la possibilità di
revocazione delle decisioni giurisdizionali nazionali pronunciate in ambiti
diversi dal contenzioso amministrativo (materia civile o penale) nell’ipotesi
della violazione dello stesso principio del primato del diritto [dell’Unione]
ad opera di tali decisioni».  
  
---|---  
  
Sulla questione pregiudiziale

Sulla ricevibilità della domanda di pronuncia pregiudiziale

10

|

Il governo rumeno ritiene che la presente domanda di pronuncia pregiudiziale
non sia ricevibile. In proposito, tale governo sostiene, in primo luogo, che
il rapporto giuridico tra il sig. Târşia e lo Stato rumeno è riconducibile al
diritto tributario. Pertanto, il diritto processuale applicabile all’istanza
del sig. Târşia sarebbe il diritto processuale tributario, che rientra nel
diritto del contenzioso amministrativo. In tali condizioni, sebbene ad essere
stato investito dell’impugnazione per revocazione sia il collegio giudicante
del giudice nazionale, competente in materia civile e autore della decisione
n. 401/2008, tale giudice sarebbe tenuto ad applicare il diritto processuale
amministrativo, ivi comprese le disposizioni relative al motivo che giustifica
la proposizione dell’impugnazione per revocazione previsto all’articolo 21,
paragrafo 2, della legge sul contenzioso amministrativo.  
  
---|---  
  
11

|

In secondo luogo, il governo rumeno afferma che il sig. Târşia avrebbe potuto
esperire un ricorso straordinario di annullamento della citata decisione. Tale
mezzo giurisdizionale avrebbe consentito il rinvio della causa in parola al
collegio giudicante competente per il contenzioso amministrativo, il quale
avrebbe potuto applicare l’articolo 21, paragrafo 2, della legge sul
contenzioso amministrativo. Dato che l’ordinamento giuridico rumeno garantisce
un mezzo giurisdizionale effettivo che permette di assicurare la compatibilità
della situazione del sig. Târşia con il diritto dell’Unione, la risposta alla
questione non sarebbe utile al fine di dirimere la controversia dinanzi al
giudice del rinvio.  
  
---|---  
  
12

|

A questo proposito, occorre ricordare che, secondo una costante
giurisprudenza, le questioni d’interpretazione del diritto dell’Unione
sollevate dal giudice nazionale nel contesto normativo e fattuale che egli
definisce sotto la propria responsabilità, e del quale non spetta alla Corte
verificare l’esattezza, godono di una presunzione di rilevanza (sentenze Fish
Legal e Shirley, C‑279/12, EU:C:2013:853, punto 30, nonché Verder LabTec,
C‑657/13, EU:C:2015:331, punto 29).  
  
---|---  
  
13

|

In particolare, non spetta alla Corte, nell’ambito del sistema di cooperazione
giudiziaria istituito dall’articolo 267 TFUE, rimettere in questione o
verificare l’esattezza dell’interpretazione del diritto nazionale operata dal
giudice del rinvio, poiché detta interpretazione rientra nella competenza
esclusiva di quest’ultimo. Inoltre la Corte, quando è adita in via
pregiudiziale da un giudice nazionale, deve attenersi all’interpretazione del
diritto nazionale che le è stata esposta da detto giudice (v., in tal senso,
sentenze Winner Wetten, C‑409/06, EU:C:2010:503, punto 35; Padawan, C‑467/08,
EU:C:2010:620, punto 22, e Logstor ROR Polska, C‑212/10, EU:C:2011:404, punto
30).  
  
---|---  
  
14

|

Peraltro, il rifiuto della Corte di statuire su una questione pregiudiziale
sollevata da un giudice nazionale è possibile solo qualora risulti
manifestamente che la richiesta interpretazione del diritto dell’Unione non ha
alcuna relazione con la realtà o con l’oggetto del procedimento principale,
qualora il problema sia di natura ipotetica oppure qualora la Corte non
disponga degli elementi di fatto o di diritto necessari per fornire una
soluzione utile alle questioni che le sono sottoposte (sentenze Nicula,
C‑331/13, EU:C:2014:2285, punto 23, e Verder LabTec, C‑657/13, EU:C:2015:331,
punto 29).  
  
---|---  
  
15

|

Nel caso qui in esame, accogliere la tesi del governo rumeno, secondo cui il
giudice del rinvio sarebbe tenuto ad applicare le norme processuali afferenti
al contenzioso amministrativo sebbene sia adito con un’istanza di revocazione
di una decisione giurisdizionale emessa nel contesto di un ricorso di natura
civile, equivarrebbe a procedere ad un’interpretazione del diritto nazionale,
che rientra però unicamente nella competenza del giudice del rinvio.  
  
---|---  
  
16

|

Orbene, secondo tale giudice, l’articolo 21, paragrafo 2, della legge sul
contenzioso amministrativo, che prevede la possibilità di revocare decisioni
giurisdizionali definitive rese nel contesto di un ricorso giurisdizionale
amministrativo, non è applicabile nel procedimento principale, in quanto
quest’ultimo è di natura civile.  
  
---|---  
  
17

|

Peraltro, dalla giurisprudenza della Corte si evince che la qualificazione, al
fine di fissare le modalità applicabili per il rimborso di un tributo
nazionale percepito in violazione del diritto dell’Unione, dei rapporti
giuridici sorti tra l’amministrazione tributaria di uno Stato membro e i
soggetti passivi all’atto della riscossione di un tributo del genere rientra
nella sfera dell’ordinamento nazionale (v., in tal senso, sentenza IN. CO.
GE.’90 e a., da C‑10/97 a C‑22/97, EU:C:1998:498, punto 26).  
  
---|---  
  
18

|

Pertanto, la prima eccezione di irricevibilità sollevata dal governo rumeno
deve essere respinta.  
  
---|---  
  
19

|

Per quanto attiene all’eccezione di irricevibilità che deduce che
nell’ordinamento giuridico nazionale esistono mezzi giurisdizionali effettivi,
i quali consentirebbero comunque al sig. Târşia di vincere la causa, è
sufficiente ricordare che spetta esclusivamente al giudice nazionale – il
quale, nel procedimento principale, si domanda se può revocare una decisione
giurisdizionale definitiva pronunciata su un ricorso di tipo civile –
valutare, alla luce delle particolari circostanze della causa, sia la
necessità di una pronuncia pregiudiziale per pronunciare la propria sentenza,
sia la rilevanza delle questioni che sottopone alla Corte. Di conseguenza, se
le questioni sollevate vertono sull’interpretazione del diritto dell’Unione,
la Corte, in via di principio, è tenuta a statuire (v., in tal senso, sentenze
Transportes Urbanos y Servicios Generales, C‑118/08, EU:C:2010:39, punto 25,
nonché Nicula, C‑331/13, EU:C:2014:2285, punto 21).  
  
---|---  
  
20

|

Posto che da nessuno degli elementi del fascicolo a disposizione della Corte
si può evincere che la richiesta interpretazione del diritto dell’Unione non
sia utile per il giudice del rinvio, la seconda eccezione di irricevibilità
del governo rumeno non può essere accolta.  
  
---|---  
  
21

|

Ciò premesso, in conformità alla giurisprudenza rammentata al punto 14 della
presente sentenza, l’interpretazione del diritto dell’Unione richiesta deve
presentare una relazione con l’oggetto del procedimento principale. Orbene,
con la sua questione il giudice del rinvio interroga la Corte in merito
all’interpretazione del diritto dell’Unione con riguardo alla normativa
nazionale che non consente la revocazione di decisioni giurisdizionali
definitive incompatibili con il diritto dell’Unione pronunciate sia in materia
civile sia in materia penale. Giacché emerge inequivocabilmente dal fascicolo
che il procedimento principale non presenta carattere penale, si constata che,
come sostengono i governi rumeno e polacco, è manifesto che una risposta della
Corte su questo tema non presenterebbe alcuna relazione con l’oggetto del
procedimento principale.  
  
---|---  
  
22

|

Alla luce del complesso delle considerazioni che precedono, occorre dichiarare
che la domanda di pronuncia pregiudiziale è ricevibile, salvo nei limiti in
cui verte sull’impossibilità di revocare le decisioni definitive incompatibili
con il diritto dell’Unione pronunciate dal giudice in materia penale.  
  
---|---  
  
Nel merito

23

|

In via preliminare va ricordato che, come si evince dal fascicolo, il sig.
Târşia, in forza di una decisione giurisdizionale pronunciata nel contesto di
un ricorso civile, è stato condannato al pagamento della tassa
sull’inquinamento per gli autoveicoli che la Corte, in sostanza, ha dichiarato
incompatibile con l’articolo 110 TFUE nella sentenza Tatu (C‑402/09,
EU:C:2011:219), pronunciata successivamente alla data in cui detta decisione
giurisdizionale è divenuta definitiva.  
  
---|---  
  
24

|

Orbene, secondo costante giurisprudenza, il diritto di ottenere il rimborso di
tributi riscossi da uno Stato membro in violazione del diritto dell’Unione
costituisce la conseguenza e il complemento dei diritti attribuiti ai singoli
dalle disposizioni del diritto dell’Unione che vietano tali tributi, così come
tali diritti sono stati interpretati dalla Corte. Lo Stato membro è quindi
tenuto, in linea di principio, a rimborsare i tributi riscossi in violazione
del diritto dell’Unione (sentenze Littlewoods Retail e a., C‑591/10,
EU:C:2012:478, punto 24; Irimie, C‑565/11, EU:C:2013:250, punto 20, nonché
Nicula, C‑331/13, EU:C:2014:2285, punto 27).  
  
---|---  
  
25

|

Inoltre, qualora uno Stato membro abbia prelevato tributi in violazione delle
disposizioni del diritto dell’Unione, i singoli hanno diritto al rimborso non
solo dell’imposta indebitamente riscossa, ma altresì degli importi pagati a
questo Stato o da esso trattenuti in rapporto diretto con tale imposta. Ne
risulta che il principio dell’obbligo, posto a carico degli Stati membri, di
restituire, corredati di interessi, i tributi percepiti in violazione del
diritto dell’Unione discende dal diritto dell’Unione medesimo (v., in tal
senso, sentenze Littlewoods Retail e a., C‑591/10, EU:C:2012:478, punti 25 e
26, nonché Irimie, C‑565/11, EU:C:2013:250, punti 21 e 22).  
  
---|---  
  
26

|

In mancanza di una disciplina dell’Unione in materia di ripetizione di imposte
nazionali indebitamente percepite, spetta a ciascuno Stato membro, in virtù
del principio dell’autonomia processuale, designare i giudici competenti e
stabilire le modalità processuali dei ricorsi intesi a garantire la tutela dei
diritti spettanti ai contribuenti in forza del diritto dell’Unione (v., in tal
senso, sentenze Rewe-Zentralfinanz e Rewe-Zentral, 33/76, EU:C:1976:188, punto
5; Aprile, C‑228/96, EU:C:1998:544, punto 18, nonché Test Claimants in the
Franked Investment Income Group Litigation, C‑362/12, EU:C:2013:834, punto
31).  
  
---|---  
  
27

|

Le modalità processuali dei ricorsi intesi a garantire la tutela dei diritti
spettanti ai contribuenti in forza del diritto dell’Unione non devono tuttavia
essere meno favorevoli di quelle che riguardano ricorsi analoghi di natura
interna (principio di equivalenza), né devono rendere praticamente impossibile
o eccessivamente difficile l’esercizio dei diritti conferiti dall’ordinamento
giuridico dell’Unione (principio di effettività) (v., in tal senso, in
particolare sentenze Rewe-Zentralfinanz e Rewe-Zentral, 33/76, EU:C:1976:188,
punto 5; Transportes Urbanos y Servicios Generales, C‑118/08, EU:C:2010:39,
punto 31, nonché Test Claimants in the Franked Investment Income Group
Litigation, C‑362/12, EU:C:2013:834, punto 32).  
  
---|---  
  
28

|

Laddove alla restituzione di un tributo dichiarato incompatibile con il
diritto dell’Unione osti, eventualmente, l’esistenza di una pronuncia
giurisdizionale definitiva che ingiunge il pagamento del suddetto tributo, va
ricordata l’importanza che riveste, sia nell’ordinamento giuridico dell’Unione
che negli ordinamenti giuridici nazionali, il principio dell’intangibilità del
giudicato. Infatti, al fine di garantire tanto la stabilità del diritto e dei
rapporti giuridici quanto una buona amministrazione della giustizia, è
importante che le decisioni giurisdizionali divenute definitive dopo
l’esaurimento dei mezzi di ricorso disponibili o dopo la scadenza dei termini
previsti per tali ricorsi non possano più essere rimesse in discussione
(sentenza Impresa Pizzarotti, C‑213/13, EU:C:2014:2067, punto 58 e
giurisprudenza citata).  
  
---|---  
  
29

|

Pertanto, il diritto dell’Unione non impone a un giudice nazionale di
disapplicare le norme processuali interne che attribuiscono forza di giudicato
a una pronuncia giurisdizionale, neanche quando ciò permetterebbe di porre
rimedio a una situazione nazionale contrastante con detto diritto (sentenza
Impresa Pizzarotti, C‑213/13, EU:C:2014:2067, punto 59 e giurisprudenza
citata).  
  
---|---  
  
30

|

Ciò osservato, qualora le norme processuali interne applicabili prevedano la
possibilità, a determinate condizioni, per il giudice nazionale di ritornare
su una decisione munita di autorità di giudicato, per rendere la situazione
compatibile con il diritto nazionale, tale possibilità deve essere esercitata,
conformemente ai principi di equivalenza e di effettività, e sempre che dette
condizioni siano soddisfatte, per ripristinare la conformità della situazione
oggetto del procedimento principale al diritto dell’Unione (v., in tal senso,
sentenza Impresa Pizzarotti, C‑213/13, EU:C:2014:2067, punto 62).  
  
---|---  
  
31

|

Alla luce delle considerazioni preliminari sopra svolte, occorre ritenere che
il giudice del rinvio chieda, sostanzialmente, se il diritto dell’Unione,
segnatamente i principi di equivalenza di effettività, debba essere
interpretato nel senso che osta alla circostanza che un giudice nazionale non
disponga della possibilità di revocare una decisione giurisdizionale
definitiva pronunciata nel contesto di un ricorso di tipo civile, allorquando
tale decisione si rivela incompatibile con un’interpretazione del diritto
dell’Unione accolta dalla Corte successivamente alla data in cui l’anzidetta
decisione è divenuta definitiva, e ciò sebbene una possibilità del genere
sussista per quanto attiene alle decisioni giurisdizionali definitive
incompatibili con il diritto dell’Unione pronunciata nel contesto dei ricorsi
di natura amministrativa.  
  
---|---  
  
Sul principio di equivalenza

32

|

Dalla giurisprudenza rammentata al punto 27 della presente sentenza risulta
che il principio di equivalenza vieta a uno Stato membro di stabilire modalità
processuali meno favorevoli per le domande di rimborso di un’imposta fondate
su una violazione del diritto dell’Unione rispetto a quelle applicabili ai
ricorsi analoghi fondati su una violazione del diritto interno (v., parimenti,
sentenza Weber’s Wine World e a., C‑147/01, EU:C:2003:533, punto 104).  
  
---|---  
  
33

|

Orbene, con la sua questione, il giudice del rinvio chiede alla Corte di
comparare, per l’applicazione del succitato principio, i ricorsi
giurisdizionali di natura amministrativa fondati sull’inosservanza del diritto
dell’Unione con i ricorsi giurisdizionali di natura civile fondati
sull’inosservanza di tale diritto.  
  
---|---  
  
34

|

A questo proposito, come ha rilevato l’avvocato generale al paragrafo 49 delle
conclusioni, il medesimo principio presuppone un pari trattamento dei ricorsi
basati su una violazione del diritto nazionale e di quelli, analoghi, basati
su una violazione del diritto dell’Unione, e non già l’equivalenza delle norme
processuali nazionali applicabili a contenziosi aventi diversa natura quali,
come accade nel procedimento principale, il contenzioso civile, da un canto, e
il contenzioso amministrativo, dall’altro. Inoltre, il principio di
equivalenza non è rilevante in una situazione come quella del procedimento
principale, che riguarda due tipi di ricorsi fondati, sia l’uno sia l’altro,
su una violazione del diritto dell’Unione (sentenza ÖBB Personenverkehr,
C‑417/13, EU:C:2015:38, punto 74).  
  
---|---  
  
35

|

Se ne evince che il principio di equivalenza non osta al fatto che a un
giudice nazionale non spetti la possibilità di revocare una decisione
giurisdizionale definitiva pronunciata nel contesto di un ricorso di natura
civile, quando tale decisione risulta incompatibile con un’interpretazione del
diritto dell’Unione accolta dalla Corte successivamente alla data in cui detta
decisione è divenuta definitiva, e ciò sebbene una siffatta possibilità esista
per quanto attiene alle decisioni giurisdizionali definitive incompatibili con
il diritto dell’Unione pronunciate nel contesto dei ricorsi di natura
amministrativa.  
  
---|---  
  
Sul principio di effettività

36

|

Per quanto riguarda il principio di effettività, occorre ricordare che ciascun
caso in cui si pone la questione se una norma processuale nazionale renda in
pratica impossibile o eccessivamente difficile l’esercizio dei diritti che
l’ordinamento giuridico dell’Unione conferisce ai singoli dev’essere esaminato
tenendo conto del ruolo di dette norme nell’insieme del procedimento, dello
svolgimento dello stesso e delle peculiarità di tali norme, dinanzi ai vari
organi giurisdizionali nazionali (v., in tal senso, sentenza Asturcom
Telecomunicaciones, C‑40/08, EU:C:2009:615, punto 39 e giurisprudenza citata).  
  
---|---  
  
37

|

In questa prospettiva occorre tener conto, se necessario, dei principi che
sono alla base del sistema giurisdizionale nazionale in causa, quali la tutela
dei diritti della difesa, il principio della certezza del diritto e il
regolare svolgimento del procedimento (v., in particolare, sentenze Fallimento
Olimpiclub, C‑2/08, EU:C:2009:506, punto 27, nonché Agrokonsulting-04,
C‑93/12, EU:C:2013:432, punto 48 e giurisprudenza citata).  
  
---|---  
  
38

|

Orbene, come emerge dal punto 28 della presente sentenza, la Corte ha a più
riprese ricordato l’importanza che riveste il principio dell’autorità del
giudicato (v. altresì, in tal senso, sentenza Köbler, C‑224/01, EU:C:2003:513,
punto 38). Essa ha statuito, ad esempio, che diritto dell’Unione non esige
che, per tener conto dell’interpretazione di una disposizione pertinente di
tale diritto offerta dalla Corte posteriormente alla decisione di un organo
giurisdizionale avente autorità di cosa giudicata, quest’ultimo ritorni
necessariamente su tale decisione (sentenza Impresa Pizzarotti, C‑213/13,
EU:C:2014:2067, punto 60).  
  
---|---  
  
39

|

Nel caso di specie, nel fascicolo sottoposto alla Corte non si riscontra
alcuna circostanza peculiare afferente al procedimento principale che
giustifichi una condotta diversa da quella che la Corte ha tenuto nella
giurisprudenza richiamata ai punti 28 e 29 della presente sentenza, secondo
cui il diritto dell’Unione non obbliga un giudice nazionale a disapplicare le
norme processuali interne che attribuiscono forza di giudicato a una pronuncia
giurisdizionale, neanche qualora ciò permetterebbe di porre rimedio a una
situazione nazionale contrastante con detto diritto.  
  
---|---  
  
40

|

Ciò considerato, dato che è stato un organo giurisdizionale di ultimo grado a
pronunciare la decisione giurisdizionale definitiva che obbliga il sig. Târșia
a pagare un tributo successivamente dichiarato, in sostanza, incompatibile con
il diritto dell’Unione, occorre ricordare che, per costante giurisprudenza,
poiché, di norma, quando una siffatta decisione viola i diritti riconosciuti
dal diritto dell’Unione tale violazione non può più costituire oggetto di
riparazione, i singoli non possono essere privati della possibilità di far
valere la responsabilità dello Stato al fine di ottenere con tale mezzo una
tutela giuridica dei loro diritti (v., in tal senso, sentenze Köbler,
C‑224/01, EU:C:2003:513, punto 34, e Traghetti del Mediterraneo, C‑173/03,
EU:C:2006:391, punto 31).  
  
---|---  
  
41

|

Da tutte le suesposte considerazioni discende che occorre rispondere alla
questione che il diritto dell’Unione, segnatamente i principi di equivalenza e
di effettività, dev’essere interpretato nel senso che, in circostanze come
quelle del procedimento principale, esso non osta al fatto che a un giudice
nazionale non spetti la possibilità di revocare una decisione giurisdizionale
definitiva pronunciata nel contesto di un ricorso di natura civile, quando
tale decisione risulta incompatibile con un’interpretazione del diritto
dell’Unione accolta dalla Corte successivamente alla data in cui detta
decisione è divenuta definitiva, e ciò sebbene una siffatta possibilità
sussista per quanto attiene alle decisioni giurisdizionali definitive
incompatibili con il diritto dell’Unione pronunciate nel contesto dei ricorsi
di natura amministrativa.  
  
---|---  
  
Sulle spese

42

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Grande Sezione) dichiara:  
  
---|---  
|

Il diritto dell’Unione, segnatamente i principi di equivalenza e di
effettività, dev’essere interpretato nel senso che, in circostanze come quelle
del procedimento principale, esso non osta al fatto che a un giudice nazionale
non spetti la possibilità di revocare una decisione giurisdizionale definitiva
pronunciata nel contesto di un ricorso di natura civile, quando tale decisione
risulta incompatibile con un’interpretazione del diritto dell’Unione accolta
dalla Corte di giustizia dell’Unione europea successivamente alla data in cui
detta decisione è divenuta definitiva, e ciò sebbene una siffatta possibilità
sussista per quanto attiene alle decisioni giurisdizionali definitive
incompatibili con il diritto dell’Unione pronunciate nel contesto dei ricorsi
di natura amministrativa.  
  
---|---  
|

Firme  
  
---|---  
  
* * *

( * ) Lingua processuale: il rumeno.

