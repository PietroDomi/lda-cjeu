

SENTENZA DELLA CORTE (Quarta Sezione)

12 novembre 2015 ( * )

«Rinvio pregiudiziale — Ravvicinamento delle legislazioni — Proprietà
intellettuale — Diritto d’autore e diritti connessi — Direttiva 2001/29/CE —
Diritto esclusivo di riproduzione — Eccezioni e limitazioni — Articolo 5,
paragrafo 2, lettere a) e b) — Eccezione per reprografia — Eccezione per copia
privata — Requisito della coerenza nell’applicazione delle eccezioni — Nozione
di “equo compenso” — Riscossione di una remunerazione a titolo di equo
compenso sulle stampanti multifunzione — Remunerazione proporzionale —
Remunerazione forfettaria — Cumulo delle remunerazioni forfettaria e
proporzionale — Modalità di calcolo — Beneficiari dell’equo compenso — Autori
ed editori — Spartiti»

Nella causa C‑572/13,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla cour d’appel de Bruxelles (Corte
d’appello di Bruxelles, Belgio), con decisione del 23 ottobre 2013, pervenuta
in cancelleria l’8 novembre 2013, nel procedimento

Hewlett-Packard Belgium SPRL

contro

Reprobel SCRL,

con l’intervento di:

Epson Europe BV,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský (relatore), M. Safjan, A.
Prechal e K. Jürimäe, giudici,

avvocato generale: P. Cruz Villalón

cancelliere: V. Tourrès, amministratore

vista la fase scritta del procedimento e in seguito all’udienza del 29 gennaio
2015,

considerate le osservazioni presentate:

—

|

per la Hewlett‑Packard Belgium SPRL, da T. van Innis, avocat;  
  
---|---  
  
—

|

per la Reprobel SCRL, da A. Berenboom, J.‑F. Puyraimond, P. Callens, D. De
Marez e T. Baumé, avocats;  
  
---|---  
  
—

|

per la Epson Europe BV, da B. Van Asbroeck, E. Cottenie e J. Debussche,
avocats;  
  
---|---  
  
—

|

per il governo belga, da J.‑C. Halleux e T. Materne, in qualità di agenti,
assistiti da F. de Visscher, avocat;  
  
---|---  
  
—

|

per il governo ceco, da M. Smolek, in qualità di agente;  
  
---|---  
  
—

|

per l’Irlanda, da E. Creedon, E. McPhillips e A. Joyce, in qualità di agenti,
assistiti da J. Bridgman, BL;  
  
---|---  
  
—

|

per il governo austriaco, da C. Pesendorfer, in qualità di agente;  
  
---|---  
  
—

|

per il governo polacco, da B. Majczyna, in qualità di agente;  
  
---|---  
  
—

|

per il governo portoghese, da L. Inez Fernandes e T. Rendas, in qualità di
agenti;  
  
---|---  
  
—

|

per il governo finlandese, da H. Leppo, in qualità di agente;  
  
---|---  
  
—

|

per la Commissione europea, da J. Hottiaux e J. Samnadda, in qualità di
agenti,  
  
---|---  
  
sentite le conclusioni dell’avvocato generale, presentate all’udienza dell’11
giugno 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
5, paragrafo 2, lettere a) e b), della direttiva 2001/29/CE del Parlamento
europeo e del Consiglio, del 22 maggio 2001, sull’armonizzazione di taluni
aspetti del diritto d’autore e dei diritti connessi nella società
dell’informazione (GU L 167, pag. 10).  
  
---|---  
  
2

|

Tale domanda è stata presentata nell’ambito di una controversia tra la
Hewlett‑Packard Belgium SPRL (in prosieguo: la «Hewlett‑Packard») e la
Reprobel SCRL (in prosieguo: la «Reprobel»), in merito a talune somme
richieste da quest’ultima alla Hewlett‑Packard, corrispondenti all’equo
compenso dovuto a titolo di eccezioni al diritto di riproduzione.  
  
---|---  
  
Contesto normativo

Il diritto dell’Unione

3

|

I considerando 31, 32, 35 e 37 della direttiva 2001/29 hanno il seguente
tenore:

|

«(31)

|

Deve essere garantito un giusto equilibrio tra i diritti e gli interessi delle
varie categorie di titolari nonché tra quelli dei vari titolari e quelli degli
utenti dei materiali protetti. Le eccezioni e limitazioni alla protezione
esistenti nelle legislazioni degli Stati membri devono essere riesaminate alla
luce del nuovo ambiente elettronico. Le differenze esistenti nelle eccezioni e
limitazioni relative a determinati atti hanno effetti negativi diretti sul
funzionamento del mercato interno nel settore del diritto d’autore e dei
diritti connessi. Tali differenze potrebbero facilmente accentuarsi con
l’ulteriore sviluppo dell’utilizzazione economica transfrontaliera di opere e
delle attività transfrontaliere. Onde garantire il corretto funzionamento del
mercato interno, tali eccezioni e limitazioni dovrebbero essere definite in
modo più uniforme. Il grado di armonizzazione di dette eccezioni dovrebbe
dipendere dal loro impatto sul corretto funzionamento del mercato interno.  
  
---|---  
  
(32)

|

La presente direttiva fornisce un elenco esaustivo delle eccezioni e
limitazioni al diritto di riproduzione e al diritto di comunicazione al
pubblico. Talune eccezioni o limitazioni si applicano, se del caso, solo al
diritto di riproduzione. Tale elenco tiene debito conto delle diverse
tradizioni giuridiche degli Stati membri e mira, allo stesso tempo, a
garantire il funzionamento del mercato interno. Gli Stati membri dovrebbero
arrivare ad applicare in modo coerente tali eccezioni e limitazioni e ciò
dovrebbe essere valutato al momento del riesame futuro della legislazione di
attuazione.  
  
---|---  
  
(...)

(35)

|

In taluni casi di eccezioni o limitazioni i titolari di diritti dovrebbero
ricevere un equo compenso affinché siano adeguatamente indennizzati per l’uso
delle loro opere o dei materiali protetti. Nel determinare la forma, le
modalità e l’eventuale entità di detto equo compenso si dovrebbe tener conto
delle peculiarità di ciascun caso. Nel valutare tali peculiarità, un valido
criterio sarebbe quello dell’eventuale pregiudizio subito dai titolari dei
diritti e derivante dall’atto in questione. Se i titolari dei diritti hanno
già ricevuto un pagamento in altra forma, per esempio nell’ambito di un
diritto di licenza, ciò non può comportare un pagamento specifico o a parte.
Il livello dell’equo compenso deve tener pienamente conto della misura in cui
ci si avvale delle misure tecnologiche di protezione contemplate dalla
presente direttiva. In talune situazioni, allorché il danno per il titolare
dei diritti sarebbe minimo, non può sussistere alcun obbligo di pagamento.  
  
---|---  
  
(...)

(37)

|

Gli attuali regimi nazionali in materia di reprografia non creano, dove
previsti, forti ostacoli al mercato interno. Gli Stati membri dovrebbero avere
la facoltà di prevedere un’eccezione, o una limitazione in relazione alla
reprografia».  
  
---|---  
  
4

|

A norma dell’articolo 2 della direttiva 2001/29:

«Gli Stati membri riconoscono ai soggetti sotto elencati il diritto esclusivo
di autorizzare o vietare la riproduzione diretta o indiretta, temporanea o
permanente, in qualunque modo o forma, in tutto o in parte:

|

a)

|

agli autori, per quanto riguarda le loro opere;  
  
---|---  
  
b)

|

agli artisti interpreti o esecutori, per quanto riguarda le fissazioni delle
loro prestazioni artistiche;  
  
---|---  
  
c)

|

ai produttori di fonogrammi[,] per quanto riguarda le loro riproduzioni
fonografiche;  
  
---|---  
  
d)

|

ai produttori delle prime fissazioni di una pellicola, per quanto riguarda
l’originale e le copie delle loro pellicole;  
  
---|---  
  
e)

|

agli organismi di diffusione radiotelevisiva, per quanto riguarda le
fissazioni delle loro trasmissioni, siano esse effettuate su filo o via etere,
comprese le trasmissioni via cavo o via satellite».  
  
---|---  
  
5

|

L’articolo 5, paragrafo 2, della direttiva 2001/29 così dispone:

«Gli Stati membri hanno la facoltà di disporre eccezioni o limitazioni al
diritto di riproduzione di cui all’articolo 2 per quanto riguarda:

|

a)

|

le riproduzioni su carta o supporto simile, mediante uso di qualsiasi tipo di
tecnica fotografica o di altro procedimento avente effetti analoghi, fatta
eccezione per gli spartiti sciolti, a condizione che i titolari dei diritti
ricevano un equo compenso;  
  
---|---  
  
b)

|

le riproduzioni su qualsiasi supporto effettuate da una persona fisica per uso
privato e per fini né direttamente, né indirettamente commerciali[,] a
condizione che i titolari dei diritti ricevano un equo compenso che tenga
conto dell’applicazione o meno delle misure tecnologiche di cui all’articolo 6
all’opera o agli altri materiali interessati;  
  
---|---  
  
(...)».  
  
6

|

Ai termini dell’articolo 5, paragrafo 5, della direttiva in parola:

«Le eccezioni e limitazioni di cui ai paragrafi 1, 2, 3 e 4 sono applicate
esclusivamente in determinati casi speciali che non siano in contrasto con lo
sfruttamento normale dell’opera o degli altri materiali e non arrechino
ingiustificato pregiudizio agli interessi legittimi del titolare».  
  
---|---  
  
Il diritto belga

7

|

L’articolo 1, paragrafo 1, della legge del 30 giugno 1994 relativa al diritto
d’autore e ai diritti connessi (Moniteur belge del 27 luglio 1994, pag.
19297), nella versione applicabile al procedimento principale (in prosieguo:
la «LDA»), così dispone:

«L’autore di un’opera letteraria o artistica è il solo ad avere il diritto di
riprodurla o di autorizzarne la riproduzione, comunque effettuata,
indipendentemente dal fatto che essa sia realizzata direttamente o
indirettamente, in via provvisoria o permanente, in tutto o in parte.

(...)».  
  
---|---  
  
8

|

L’articolo 22, paragrafo 1, della LDA prevede quanto segue:

«Qualora l’opera sia stata lecitamente pubblicata, l’autore non può vietare:

(...)

|

4°

|

la riproduzione parziale o integrale di articoli o di opere plastiche o di
brevi frammenti di altre opere fissate su un supporto grafico o analogo,
qualora tale riproduzione sia effettuata a fini strettamente privati e non
arrechi pregiudizio al normale sfruttamento dell’opera;  
  
---|---  
  
4° bis

|

la riproduzione parziale o integrale di articoli o di opere plastiche o di
brevi frammenti di altre opere fissate su un supporto grafico o analogo,
qualora tale riproduzione sia effettuata a fini di illustrazione didattica o
di ricerca scientifica, nella misura giustificata dallo scopo non lucrativo
perseguito e non arrechi pregiudizio al normale sfruttamento dell’opera (...);  
  
---|---  
  
5°

|

le riproduzioni delle opere sonore e audiovisive effettuate nell’ambito
familiare e riservate a quest’ultimo».  
  
---|---  
  
9

|

Gli articoli da 59 a 61 della LDA prevedono quanto segue:

«Articolo 59

Gli autori e gli editori di opere fissate su un supporto grafico o analogo
hanno diritto a una remunerazione per la riproduzione delle stesse, anche
laddove effettuata alle condizioni fissate agli articoli 22, paragrafo 1,
punti 4° e 4° bis (...).

La remunerazione viene versata dal fabbricante, dall’importatore o
dall’acquirente intracomunitario di apparecchi che consentano di copiare opere
protette, al momento dell’immissione in commercio di tali apparecchi nel
territorio nazionale.

Articolo 60

Inoltre, una remunerazione proporzionale, determinata in base al numero di
copie realizzate, è dovuta dalle persone fisiche o giuridiche che effettuano
copie di opere, o eventualmente, con liberazione di questo primo ordine di
persone, da quelle che tengono un apparecchio di riproduzione a disposizione
di terzi a titolo oneroso o gratuito.

Articolo 61

Il Re fissa l’importo delle remunerazioni di cui agli articoli 59 e 60 con
decreto deliberato in Consiglio dei ministri. La remunerazione di cui
all’articolo 60 può essere modulata a seconda dei settori interessati.

Il Re fissa le modalità di riscossione, di ripartizione e di controllo di tali
remunerazioni nonché il momento in cui esse sono dovute.

Fatte salve le convenzioni internazionali, le remunerazioni di cui agli
articoli 59 e 60 sono attribuite in parti uguali agli autori e agli editori.

Nel rispetto delle condizioni e delle modalità che stabilisce, il Re incarica
una società rappresentativa di tutte le società di gestione dei diritti di
garantire la riscossione e la ripartizione della remunerazione».  
  
---|---  
  
10

|

Gli importi della remunerazione forfettaria e della remunerazione
proporzionale, di cui agli articoli 59 e 60 della LDA, sono fissati agli
articoli 2, 4, 8 e 9 del regio decreto del 30 ottobre 1997 relativo alla
remunerazione degli autori e degli editori per la copia, a scopo privato o
didattico, delle opere fissate su un supporto grafico o analogo (in prosieguo:
il «regio decreto»). Tali articoli prevedono:

«Articolo 2

§ 1. L’importo della remunerazione forfettaria applicabile alle macchine
copiatrici è fissato a:

|

1o

|

EUR [5,01] per macchina copiatrice che realizza meno di 6 copie al minuto;  
  
---|---  
  
2°

|

EUR [18,39] per macchina copiatrice che realizza tra 6 e 9 copie al minuto;  
  
---|---  
  
3°

|

EUR [60,19] per macchina copiatrice che realizza tra 10 e 19 copie al minuto;  
  
---|---  
  
4°

|

EUR [195,60] per macchina copiatrice che realizza tra 20 e 39 copie al minuto;  
  
---|---  
  
5°

|

EUR [324,33] per macchina copiatrice che realizza tra 40 e 59 copie al minuto;  
  
---|---  
  
6°

|

EUR [810,33] per macchina copiatrice che realizza tra 60 e 89 copie al minuto;  
  
---|---  
  
7°

|

EUR [1838,98] per macchina copiatrice che realizza più di 89 copie al minuto.  
  
---|---  
  
Per fissare l’importo della remunerazione forfettaria viene presa in
considerazione la velocità della modalità bianco e nero, anche per gli
apparecchi che realizzano copie a colori.

§ 2. L’importo della remunerazione forfettaria applicabile ai duplicatori e
alle macchine da ufficio per la stampa in offset è fissato a:

1o

|

EUR [324,33] per duplicatore;  
  
---|---  
  
2°

|

EUR [810,33] per macchina da ufficio per la stampa in offset.  
  
---|---  
  
(...)

Articolo 4

Per gli apparecchi che integrano più funzioni corrispondenti a quelle degli
apparecchi di cui agli articoli 2 e 3, l’importo della remunerazione
forfettaria è pari all’importo più elevato tra quelli previsti dagli articoli
2 e 3 che sono applicabili all’apparecchio integrato.

(...)

Articolo 8

In caso di mancata cooperazione da parte del debitore, come definita agli
articoli da 10 a 12, l’importo della remunerazione proporzionale è fissato a:

1o

|

EUR [0,0334] per copia di opera protetta;  
  
---|---  
  
2°

|

EUR [0,0251] per copia di opera protetta realizzata mediante apparecchi
utilizzati da un istituto d’istruzione o da un’istituzione per il prestito
pubblico.  
  
---|---  
  
Gli importi di cui al primo comma sono moltiplicati per 2 per le copie a
colori di opere a colori protette.

Articolo 9

Qualora il debitore abbia cooperato alla riscossione della remunerazione
proporzionale da parte della società di gestione dei diritti, l’importo di
tale remunerazione è fissato a:

1o

|

EUR [0,0201] per copia di opera protetta;  
  
---|---  
  
2°

|

EUR [0,0151] per copia di opera protetta realizzata mediante apparecchi
utilizzati da un istituto d’istruzione o da un’istituzione per il prestito
pubblico.  
  
---|---  
  
Gli importi di cui al primo comma sono moltiplicati per 2 per le copie a
colori di opere a colori protette».  
  
11

|

La cooperazione di cui agli articoli 8 e 9 del regio decreto è definita agli
articoli da 10 a 12 del medesimo. L’articolo 10 così dispone:

«Il debitore ha cooperato alla riscossione della remunerazione proporzionale
quando:

|

1o

|

ha presentato la sua dichiarazione per il periodo considerato alla società di
gestione dei diritti conformemente alle disposizioni della sezione 3,  
  
---|---  
  
2°

|

ha versato a titolo provvisorio alla società di gestione dei diritti, al
momento della presentazione della dichiarazione a quest’ultima, la
remunerazione proporzionale corrispondente al numero dichiarato di copie di
opere protette moltiplicato per la tariffa pertinente di cui all’articolo 9, e  
  
---|---  
  
3°

|  |

a)

|

ha stimato di comune accordo con la società di gestione dei diritti, prima
dello scadere di un termine di 200 giorni lavorativi a decorrere dalla
ricezione della dichiarazione da parte della società di gestione dei diritti,
il numero di copie di opere protette realizzate durante il periodo
considerato, oppure  
  
---|---  
  
b)

|

ha fornito le informazioni necessarie per la formulazione del parere di cui
all’articolo 14, sempreché la società di gestione dei diritti abbia chiesto un
parere conformemente a tale articolo».  
  
---|---  
  
12

|

L’articolo 26 del regio decreto così dispone:

«§ 1. Entro la fine del secondo anno dalla data di entrata in vigore del
presente decreto e in seguito ogni cinque anni, la società di gestione dei
diritti commissiona uno studio sulla copia, a scopo privato o didattico, di
opere fissate su un supporto grafico o analogo, in Belgio, da realizzarsi a
cura di un organismo indipendente.

§ 2. Tale studio mira segnatamente a determinare:

|

1o

|

il numero di apparecchi utilizzati e la ripartizione degli stessi per settore
di attività;  
  
---|---  
  
2°

|

il volume delle copie realizzate mediante siffatti apparecchi e la
ripartizione di tale volume per settore di attività;  
  
---|---  
  
3°

|

il volume di copie di opere protette fissate su un supporto grafico o analogo
realizzate mediante siffatti apparecchi e la ripartizione di tale volume per
settore di attività;  
  
---|---  
  
4°

|

la ripartizione del volume di copie di opere protette secondo le varie
categorie di opere protette fissate su un supporto grafico o analogo;  
  
---|---  
  
5°

|

l’importo destinato dai debitori alla riproduzione, a scopo privato o
didattico, di opere fissate su un supporto grafico o analogo nonché l’importo
destinato dai debitori alla remunerazione per reprografia.  
  
---|---  
  
(...)».  
  
Procedimento principale e questioni pregiudiziali

13

|

La Hewlett‑Packard importa in Belgio apparecchi di reprografia per uso
professionale e domestico, e in particolare apparecchi «multifunzione» la cui
funzione principale è quella di stampare documenti a velocità variabili a
seconda della qualità di stampa.  
  
---|---  
  
14

|

La Reprobel è la società di gestione incaricata della riscossione e della
ripartizione delle somme corrispondenti all’equo compenso dovuto a titolo
dell’eccezione per reprografia.  
  
---|---  
  
15

|

Con telefax del 16 agosto 2004, la Reprobel ha informato la Hewlett‑Packard
che la vendita, da parte di quest’ultima, di stampanti «multifunzione» avrebbe
dovuto comportare, in linea di principio, il versamento di un compenso di EUR
49,20 per stampante.  
  
---|---  
  
16

|

Poiché le riunioni organizzate e la corrispondenza intercorsa tra la
Hewlett‑Packard e la Reprobel non hanno consentito di giungere ad un accordo
sulla tariffa applicabile a tali stampanti «multifunzione», la
Hewlett‑Packard, con atto di citazione dell’8 marzo 2010, ha convenuto la
Reprobel dinanzi al tribunal de première instance de Bruxelles (Tribunale di
primo grado di Bruxelles, Belgio). Essa chiedeva a tale giudice, da un lato,
di dichiarare che non era dovuta alcuna remunerazione per le stampanti da essa
poste in vendita o, in subordine, che le remunerazioni da essa versate
corrispondevano agli equi compensi dovuti ai sensi della normativa belga,
interpretata alla luce della direttiva 2001/29. Essa chiedeva, dall’altro
lato, che la Reprobel fosse condannata ad effettuare entro l’anno, a pena di
una sanzione pecuniaria coercitiva di EUR 10 milioni, uno studio conforme a
quello previsto dall’articolo 26 del regio decreto, vertente segnatamente sul
numero di stampanti controverse e sul loro utilizzo effettivo quali macchine
copiatrici di opere protette e destinato a paragonare tale utilizzo agli
utilizzi effettivi di qualsiasi altro apparecchio per la riproduzione di opere
protette.  
  
---|---  
  
17

|

L’11 marzo 2010 la Reprobel ha citato la Hewlett‑Packard dinanzi allo stesso
tribunale affinché venisse condannata a versarle la somma di EUR 1 a titolo di
provvisionale sulle remunerazioni che, a suo giudizio, erano dovute in
esecuzione del regio decreto.  
  
---|---  
  
18

|

Il tribunal de première instance de Bruxelles (Tribunale di primo grado di
Bruxelles) ha disposto la riunione dei due procedimenti summenzionati.  
  
---|---  
  
19

|

Con sentenza del 16 novembre 2012, il tribunal de première instance de
Bruxelles (Tribunale di primo grado di Bruxelles) ha dichiarato che gli
articoli 59, primo comma, e 61, terzo comma, della LDA erano incompatibili con
il diritto dell’Unione.  
  
---|---  
  
20

|

La Hewlett‑Packard e la Reprobel hanno interposto appello avverso tale
sentenza dinanzi al giudice del rinvio.  
  
---|---  
  
21

|

La cour d’appel de Bruxelles (Corte d’appello di Bruxelles) ha deciso di
sospendere il procedimento e di sottoporre alla Corte le seguenti questioni
pregiudiziali:

|

«1)

|

Se i termini “equo compenso”, ripresi all’articolo 5, paragrafo 2, lettera a),
e all’articolo 5, paragrafo 2, lettera b), della direttiva 2001/29, debbano
essere interpretati in modo diverso a seconda che la riproduzione su carta o
supporto simile mediante uso di qualsiasi tipo di tecnica fotografica o di
altro procedimento avente effetti analoghi venga effettuata da un utente
qualsivoglia oppure da una persona fisica per uso privato e per fini né
direttamente né indirettamente commerciali. In caso di risposta affermativa,
su quali criteri debba fondarsi tale diversità di interpretazione.  
  
---|---  
  
2)

|

Se l’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29 debbano essere interpretati nel senso che
autorizzano gli Stati membri a stabilire l’equo compenso spettante ai titolari
dei diritti sotto forma:

|

a)

|

di una remunerazione forfettaria versata dal fabbricante, dall’importatore o
dall’acquirente intracomunitario di apparecchi che consentono di copiare opere
protette, al momento dell’immissione in commercio di tali apparecchi nel
territorio nazionale, il cui importo è calcolato unicamente in funzione della
velocità alla quale la macchina copiatrice può realizzare un certo numero di
copie al minuto, senza altra connessione con il pregiudizio eventualmente
subito dai titolari dei diritti, e  
  
---|---  
  
b)

|

di una remunerazione proporzionale, determinata unicamente tramite un importo
unitario moltiplicato per il numero di copie realizzate, importo variabile a
seconda che il debitore abbia cooperato o meno alla riscossione di tale
remunerazione, la quale è a carico delle persone fisiche o giuridiche che
effettuano copie di opere, o eventualmente, con liberazione di questo primo
ordine di persone, di quelle che tengono un apparecchio di riproduzione a
disposizione di terzi a titolo oneroso o gratuito.  
  
---|---  
  
In caso di risposta negativa a tale questione, quali siano i criteri
pertinenti e coerenti che gli Stati membri devono osservare affinché,
conformemente al diritto dell’Unione, il compenso possa essere considerato
equo e un giusto equilibrio sia creato tra le persone interessate.  
  
3)

|

Se l’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29 debbano essere interpretati nel senso che
autorizzano gli Stati membri ad assegnare agli editori delle opere create
dagli autori la metà dell’equo compenso spettante ai titolari dei diritti,
senza alcun obbligo per gli editori di far beneficiare gli autori, sia pure
indirettamente, di una parte del compenso di cui questi ultimi vengono
privati.  
  
---|---  
  
4)

|

Se l’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29 debbano essere interpretati nel senso che
autorizzano gli Stati membri a istituire un sistema indifferenziato di
riscossione dell’equo compenso spettante ai titolari dei diritti, sotto forma
di un forfait e di un importo per copia realizzata, il quale in parte
ricomprenda, implicitamente ma sicuramente, la copia di spartiti musicali e di
riproduzioni contraffatte».  
  
---|---  
  
22

|

Con sentenza interlocutoria del 7 febbraio 2014, la cour d’appel de Bruxelles
(Corte d’appello di Bruxelles) ha autorizzato la Epson Europe BV a intervenire
nel procedimento principale.  
  
---|---  
  
Sulle questioni pregiudiziali

Sulla ricevibilità

23

|

La Reprobel e il governo belga contestano la ricevibilità delle questioni
vertenti sull’interpretazione dell’articolo 5, paragrafo 2, lettera b), della
direttiva 2001/29, in quanto l’interpretazione in tal modo richiesta sarebbe
senza rapporto con l’oggetto del procedimento principale.  
  
---|---  
  
24

|

A tal riguardo, secondo una giurisprudenza costante della Corte, nell’ambito
della cooperazione tra quest’ultima e i giudici degli Stati membri, quale
prevista dall’articolo 267 TFUE, spetta esclusivamente ai giudici nazionali,
cui è stata sottoposta la controversia e che devono assumersi la
responsabilità dell’emananda decisione giurisdizionale, valutare, alla luce
delle particolari circostanze di ciascuna causa, sia la necessità di una
pronuncia pregiudiziale per essere in grado di emettere la propria sentenza
sia la rilevanza delle questioni che sottopongono alla Corte. Di conseguenza,
se le questioni sollevate riguardano l’interpretazione del diritto
dell’Unione, la Corte, in via di principio, è tenuta a statuire (sentenza
Padawan, C‑467/08, EU:C:2010:620, punto 21).  
  
---|---  
  
25

|

Poiché le questioni concernenti il diritto dell’Unione godono di una
presunzione di rilevanza, il rigetto, da parte della Corte, di una domanda
proposta da un giudice nazionale è possibile soltanto qualora appaia in modo
manifesto che l’interpretazione del diritto dell’Unione richiesta non ha alcun
rapporto con la realtà effettiva o con l’oggetto del procedimento principale,
qualora la questione sia di natura ipotetica, o anche quando la Corte non
disponga degli elementi di fatto e di diritto necessari per rispondere in modo
utile alle questioni che le sono sottoposte (sentenza Blanco Pérez e Chao
Gómez, C‑570/07 e C‑571/07, EU:C:2010:300, punto 36 e la giurisprudenza ivi
citata).  
  
---|---  
  
26

|

Orbene, dette ipotesi non sussistono nel caso di specie. Risulta, infatti, che
l’interpretazione richiesta riguarda il diritto dell’Unione e che, nella
misura in cui l’equo compenso di cui trattasi nel procedimento principale si
applica segnatamente alle persone fisiche che effettuano riproduzioni per uso
privato e per fini né direttamente né indirettamente commerciali, non è
manifesto che l’interpretazione richiesta dell’articolo 5, paragrafo 2,
lettera b), della direttiva 2001/29 non abbia alcun rapporto con la realtà
effettiva o con l’oggetto del procedimento principale o che abbia carattere
ipotetico.  
  
---|---  
  
27

|

Ne deriva che le questioni pregiudiziali sono ricevibili.  
  
---|---  
  
Sulla prima questione

28

|

Con la prima questione, il giudice del rinvio chiede in sostanza se l’articolo
5, paragrafo 2, lettera a), e l’articolo 5, paragrafo 2, lettera b), della
direttiva 2001/29 debbano essere interpretati nel senso che, per quanto
riguarda i termini «equo compenso» in essi contenuti, occorre distinguere a
seconda che la riproduzione su carta o su un supporto simile, mediante uso di
qualsiasi tipo di tecnica fotografica o di altro procedimento avente effetti
analoghi, venga effettuata da un utente qualsivoglia oppure da una persona
fisica per uso privato e per fini né direttamente né indirettamente
commerciali.  
  
---|---  
  
29

|

A norma dell’articolo 5, paragrafo 2, lettera a), della direttiva 2001/29, gli
Stati membri hanno la facoltà di disporre eccezioni o limitazioni al diritto
di riproduzione qualora si tratti di riproduzioni su carta o su un supporto
simile, mediante uso di qualsiasi tipo di tecnica fotografica o di altro
procedimento avente effetti analoghi, fatta eccezione per gli spartiti, a
condizione che i titolari dei diritti ricevano un equo compenso (in prosieguo:
l’«eccezione per reprografia»).  
  
---|---  
  
30

|

Poiché l’articolo 5, paragrafo 2, lettera a), della direttiva 2001/29 non
definisce né gli utenti cui l’eccezione per reprografia da esso prevista è
destinata, né le finalità della riproduzione contemplata da tale disposizione,
né il contesto privato o meno di tale riproduzione, una siffatta eccezione
deve essere intesa nel senso che riguarda tutte le categorie di utenti, ivi
comprese le persone fisiche, e ciò qualunque sia la finalità delle
riproduzioni, ivi comprese quelle effettuate per uso privato e per fini né
direttamente né indirettamente commerciali.  
  
---|---  
  
31

|

L’articolo 5, paragrafo 2, lettera b), della direttiva 2001/29 prevede, dal
canto suo, che gli Stati membri possano disporre siffatte eccezioni o
limitazioni qualora si tratti di riproduzioni effettuate su qualsiasi supporto
da una persona fisica per uso privato e per fini né direttamente né
indirettamente commerciali, a condizione che i titolari dei diritti ricevano
un equo compenso (in prosieguo: l’«eccezione per copia privata»).  
  
---|---  
  
32

|

Posto che tale disposizione indica esplicitamente che le riproduzioni cui si
riferisce sono effettuate su «qualsiasi supporto», essa deve essere intesa nel
senso che riguarda anche quelle effettuate su carta o su un supporto simile.
Peraltro, poiché detta disposizione non specifica la tecnica di riproduzione
di cui trattasi, essa deve essere intesa nel senso che non esclude dal suo
ambito di applicazione le riproduzioni effettuate mediante uso di qualsiasi
tipo di tecnica fotografica o di altro procedimento avente effetti analoghi.  
  
---|---  
  
33

|

Ne consegue che gli ambiti di applicazione delle disposizioni che prevedono,
rispettivamente, l’eccezione per reprografia e l’eccezione per copia privata
si sovrappongono in parte.  
  
---|---  
  
34

|

Più concretamente, se le riproduzioni effettuate da persone fisiche per uso
privato e per fini né direttamente né indirettamente commerciali possono
rientrare tanto nell’eccezione per reprografia quanto nell’eccezione per copia
privata, le riproduzioni realizzate da utenti diversi dalle persone fisiche,
al pari di quelle realizzate da persone fisiche per un uso diverso da quello
privato o per fini commerciali, rientrano unicamente nell’eccezione per
reprografia.  
  
---|---  
  
35

|

Per quanto riguarda i termini «equo compenso», va preliminarmente rilevato che
la Corte ha già statuito che la nozione di «equo compenso», di cui
all’articolo 5, paragrafo 2, lettera b), della direttiva 2001/29, costituisce
una nozione autonoma del diritto dell’Unione, che deve dunque essere
interpretata in modo uniforme in tutti gli Stati membri che hanno introdotto
un’eccezione per copia privata (sentenza Padawan, C‑467/08, EU:C:2010:620,
punto 37).  
  
---|---  
  
36

|

La Corte ha altresì dichiarato che l’equo compenso deve essere necessariamente
calcolato in base al criterio del pregiudizio arrecato agli autori di opere
protette. Infatti, dai considerando 35 e 38 della direttiva 2001/29 risulta
che la configurazione e l’entità dell’equo compenso sono connesse al
pregiudizio derivante per l’autore dalla riproduzione della sua opera protetta
effettuata senza la sua autorizzazione. In tale prospettiva, l’equo compenso
dev’essere considerato quale contropartita del pregiudizio subito da tale
autore (v., in tal senso, sentenza Padawan, C‑467/08, EU:C:2010:620, punti 40
e 42).  
  
---|---  
  
37

|

Certamente, la causa che ha dato luogo alla sentenza Padawan (C‑467/08,
EU:C:2010:620) riguardava specificamente l’articolo 5, paragrafo 2, lettera
b), della direttiva 2001/29. Tuttavia, in tale sentenza la Corte ha
interpretato la nozione di equo compenso ricorrendo, in particolare, ad
argomenti, ricavati dal considerando 35 della direttiva in parola, che valgono
per tutte le eccezioni previste dall’articolo 5 di quest’ultima e per le quali
viene richiesto un equo compenso. La giurisprudenza elaborata in detta
pronuncia, quale menzionata al punto 36 della presente sentenza, deve dunque
essere considerata pertinente, mutatis mutandis, anche ai fini
dell’interpretazione dell’articolo 5, paragrafo 2, lettera a), della citata
direttiva (v., in tal senso, VG Wort e a., da C‑457/11 a C‑460/11,
EU:C:2013:426, punti 73 e 77).  
  
---|---  
  
38

|

Tale conclusione è corroborata dall’argomento attinente al requisito della
coerenza imposto agli Stati membri nell’applicazione delle eccezioni che li
vincolano, come si evince dall’ultima frase del considerando 32 della
direttiva 2001/29.  
  
---|---  
  
39

|

Infatti, la coerenza nell’attuazione di tali eccezioni, le quali si
sovrappongono in parte, non potrebbe essere garantita qualora gli Stati membri
fossero liberi di determinare il modo in cui occorre fissare l’equo compenso
per le riproduzioni effettuate in condizioni identiche, in funzione del
semplice fatto che essi abbiano scelto di prevedere o soltanto una di queste
due eccezioni, oppure entrambe, contemporaneamente o in successione.  
  
---|---  
  
40

|

Sulla base dei predetti elementi, occorre esaminare se sia necessario
distinguere, per quanto riguarda l’equo compenso, nell’applicazione
dell’eccezione per reprografia tra le riproduzioni effettuate dalle persone
fisiche per uso privato e per fini né direttamente né indirettamente
commerciali e le riproduzioni effettuate da altri utenti e/o per altri fini.  
  
---|---  
  
41

|

A tal riguardo, considerata la giurisprudenza ricordata al punto 36 della
presente sentenza, la situazione in cui delle riproduzioni vengono effettuate,
nell’ambito dell’eccezione per reprografia, da una persona fisica per uso
privato e per fini né direttamente né indirettamente commerciali non è
paragonabile, con riferimento all’equo compenso, alla situazione in cui delle
riproduzioni, pur essendo realizzate nello stesso contesto dell’eccezione per
reprografia, vengono effettuate o da un utente diverso da una persona fisica,
oppure da una persona fisica ma per un uso diverso da quello privato o per
fini direttamente o indirettamente commerciali, in quanto, di norma, i
pregiudizi subiti rispettivamente dai titolari dei diritti nell’una e
nell’altra di queste due situazioni non sono identici.  
  
---|---  
  
42

|

Di conseguenza, nell’ambito dell’eccezione per reprografia, occorre
distinguere, per quanto riguarda l’equo compenso, tra, da un lato, la
realizzazione di riproduzioni effettuate da persone fisiche per il loro uso
privato e per fini né direttamente né indirettamente commerciali e,
dall’altro, la realizzazione di riproduzioni effettuate da persone fisiche ma
per un uso diverso da quello privato o per fini direttamente o indirettamente
commerciali, nonché la realizzazione di riproduzioni effettuate dalle altre
categorie di utenti.  
  
---|---  
  
43

|

Alla luce delle considerazioni che precedono, occorre rispondere alla prima
questione dichiarando che l’articolo 5, paragrafo 2, lettera a), e l’articolo
5, paragrafo 2, lettera b), della direttiva 2001/29 devono essere interpretati
nel senso che, per quanto riguarda i termini «equo compenso» in essi
contenuti, occorre distinguere a seconda che la riproduzione su carta o su un
supporto simile, mediante uso di qualsiasi tipo di tecnica fotografica o di
altro procedimento avente effetti analoghi, venga effettuata da un utente
qualsivoglia oppure da una persona fisica per uso privato e per fini né
direttamente né indirettamente commerciali.  
  
---|---  
  
Sulla terza questione

44

|

Con la terza questione, che occorre trattare in secondo luogo, il giudice del
rinvio chiede in sostanza se l’articolo 5, paragrafo 2, lettera a), e
l’articolo 5, paragrafo 2, lettera b), della direttiva 2001/29 ostino a una
normativa nazionale, come quella in esame nel procedimento principale, che
autorizzi lo Stato membro ad assegnare agli editori delle opere create dagli
autori una parte dell’equo compenso spettante ai titolari dei diritti, senza
alcun obbligo per i suddetti editori di far beneficiare, sia pure
indirettamente, tali autori della parte del compenso di cui questi vengono
privati.  
  
---|---  
  
45

|

Si deve anzitutto rilevare che dalla formulazione impiegata dal giudice del
rinvio si evince che la sua questione si riferisce all’ipotesi in cui il
compenso versato agli editori riduca in misura corrispondente quello che, di
norma, deve spettare ai titolari del diritto di riproduzione in forza della
direttiva 2001/29.  
  
---|---  
  
46

|

A norma dell’articolo 5, paragrafo 2, lettera a), e dell’articolo 5, paragrafo
2, lettera b), della direttiva 2001/29, la facoltà degli Stati membri di
disporre le eccezioni previste dalle predette disposizioni è subordinata
all’obbligo per gli stessi Stati di garantire che i titolari del diritto di
riproduzione ricevano un equo compenso.  
  
---|---  
  
47

|

Orbene, gli editori non vengono annoverati tra i titolari del diritto di
riproduzione quale previsto dall’articolo 2 della direttiva 2001/29.  
  
---|---  
  
48

|

Poiché, da un lato, l’equo compenso, dovuto in base all’eccezione per
reprografia nonché all’eccezione per copia privata, è destinato, come risulta
dal punto 36 della presente sentenza, a risarcire il pregiudizio subito dai
titolari dei diritti a causa della riproduzione delle loro opere effettuata
senza la loro autorizzazione e, dall’altro, gli editori non sono titolari del
diritto esclusivo di riproduzione a norma dell’articolo 2 della direttiva
2001/29, questi ultimi non subiscono alcun pregiudizio ai sensi di queste due
eccezioni. Essi non possono dunque beneficiare di un compenso a titolo delle
suddette eccezioni quando un siffatto beneficio avrebbe come conseguenza di
privare i titolari del diritto di riproduzione di tutto o di parte dell’equo
compenso cui questi ultimi hanno diritto a titolo delle stesse eccezioni.  
  
---|---  
  
49

|

Alla luce di quanto sopra esposto, occorre rispondere alla terza questione
dichiarando che l’articolo 5, paragrafo 2, lettera a), e l’articolo 5,
paragrafo 2, lettera b), della direttiva 2001/29 ostano a una normativa
nazionale, come quella in esame nel procedimento principale, che autorizzi lo
Stato membro ad assegnare agli editori delle opere create dagli autori una
parte dell’equo compenso spettante ai titolari dei diritti, senza l’obbligo
per i suddetti editori di far beneficiare, sia pure indirettamente, tali
autori della parte del compenso di cui questi vengono privati.  
  
---|---  
  
Sulla quarta questione

50

|

Con la quarta questione, che occorre trattare in terzo luogo, il giudice del
rinvio chiede, in sostanza, se l’articolo 5, paragrafo 2, lettera a), e
l’articolo 5, paragrafo 2, lettera b), della direttiva 2001/29 ostino a una
normativa nazionale, come quella in esame nel procedimento principale, la
quale istituisca un sistema indifferenziato di riscossione dell’equo compenso
che ricomprende anche le riproduzioni di spartiti nonché le riproduzioni
contraffatte realizzate a partire da una fonte illegale.  
  
---|---  
  
51

|

Per quanto riguarda anzitutto gli spartiti, consegue esplicitamente dalla
formulazione dell’articolo 5, paragrafo 2, lettera a), della direttiva 2001/29
che gli spartiti sono esclusi dall’ambito di applicazione dell’eccezione per
reprografia. Essi non possono dunque essere presi in considerazione nel
calcolo dell’equo compenso nell’ambito di tale eccezione, anche nel caso in
cui la riproduzione di spartiti sia realizzata da una persona fisica per uso
privato e per fini né direttamente né indirettamente commerciali.  
  
---|---  
  
52

|

Tenuto conto della constatazione di cui al punto 33 della presente sentenza,
la stessa conclusione si impone, in linea di principio, per quanto attiene
all’eccezione per copia privata. Ove così non fosse, l’applicazione congiunta
o parallela, da parte degli Stati membri, dell’eccezione per copia privata e
dell’eccezione per reprografia rischierebbe di essere incoerente, in
violazione del requisito di cui all’ultima frase del considerando 32 della
direttiva 2001/29.  
  
---|---  
  
53

|

Infatti, nell’ipotesi in cui la riproduzione di spartiti fosse autorizzata
nell’ambito di una delle suddette eccezioni e vietata nell’ambito dell’altra,
la situazione giuridica nello Stato membro interessato sarebbe contraddittoria
e consentirebbe di eludere il divieto di autorizzare la riproduzione di
spartiti.  
  
---|---  
  
54

|

Ciò premesso, l’esclusione degli spartiti sancita all’articolo 5, paragrafo 2,
lettera a), della direttiva 2001/29 deve essere intesa nel senso che essa non
mira semplicemente a limitare la portata dell’eccezione per reprografia, ma
anche ad istituire un regime speciale per questo tipo di materiali protetti,
vietando, in via di principio, la riproduzione degli stessi senza
l’autorizzazione dei titolari dei diritti.  
  
---|---  
  
55

|

Ne deriva che l’articolo 5, paragrafo 2, lettera a), e l’articolo 5, paragrafo
2, lettera b), della direttiva 2001/29 ostano, in linea di principio, a una
normativa nazionale, come quella in esame nel procedimento principale, la
quale istituisca un sistema indifferenziato di riscossione dell’equo compenso
che ricomprende anche le copie di spartiti.  
  
---|---  
  
56

|

Ciò posto, tenuto conto dell’ultima frase del considerando 35 della direttiva
2001/29, non si può escludere che, in taluni casi limitati ed isolati, la
riproduzione non autorizzata di spartiti effettuata nell’ambito dell’eccezione
per copia privata possa, ove il pregiudizio che tale riproduzione può causare
ai titolari dei diritti sia minimo, essere considerata compatibile con il
regime speciale menzionato al punto 54 della presente sentenza.  
  
---|---  
  
57

|

In merito poi alle riproduzioni contraffatte, la Corte ha già statuito che
l’articolo 5, paragrafo 2, lettera b), della direttiva 2001/29 dev’essere
interpretato nel senso che non comprende l’ipotesi di copie private realizzate
a partire da una fonte illegale (sentenza ACI Adam e a., C‑435/12,
EU:C:2014:254, punto 41).  
  
---|---  
  
58

|

Infatti, secondo la Corte, se è pur vero che l’articolo 5, paragrafo 2,
lettera b), della direttiva 2001/29 va inteso nel senso che l’eccezione per
copia privata vieta ai titolari del diritto d’autore di avvalersi del loro
diritto esclusivo di autorizzare o di vietare riproduzioni nei confronti delle
persone che realizzano copie private di loro opere, nondimeno detta
disposizione non può essere intesa nel senso che, al di là di tale limitazione
espressamente prevista, essa imponga ai titolari del diritto d’autore di
tollerare le violazioni dei loro diritti che la realizzazione di copie private
può comportare (v. sentenza ACI Adam e a., C‑435/12, EU:C:2014:254, punto 31).  
  
---|---  
  
59

|

La Corte ha altresì rilevato che dal considerando 22 della direttiva 2001/29
risulta che la diffusione della cultura non può essere veramente promossa se
non proteggendo rigorosamente i diritti e lottando contro le forme illegali di
messa in circolazione di opere culturali contraffatte o riprodotte
abusivamente (sentenza ACI Adam e a., C‑435/12, EU:C:2014:254, punto 36) e
che, al momento della sua applicazione, una normativa nazionale che non
distingua a seconda che la fonte a partire dalla quale una riproduzione per
uso privato viene realizzata sia legale o illegale, può violare talune
condizioni stabilite dall’articolo 5, paragrafo 5, della direttiva 2001/29
(sentenza ACI Adam e a., C‑435/12, EU:C:2014:254, punto 38).  
  
---|---  
  
60

|

Da un lato, ammettere che siffatte riproduzioni possano essere realizzate a
partire da una fonte illegale incoraggerebbe la circolazione delle opere
contraffatte o riprodotte abusivamente, diminuendo così necessariamente il
volume delle vendite o di altre operazioni legali relative alle opere
protette, di modo che sarebbe pregiudicato il normale sfruttamento delle
medesime (sentenza ACI Adam e a., C‑435/12, EU:C:2014:254, punto 39).  
  
---|---  
  
61

|

Dall’altro, ciò potrebbe comportare, tenuto conto della constatazione di cui
al punto precedente della presente sentenza, un pregiudizio ingiustificato per
i titolari del diritto d’autore (sentenza ACI Adam e a., C‑435/12,
EU:C:2014:254, punto 40).  
  
---|---  
  
62

|

Tali argomenti, addotti dalla Corte nel contesto dell’eccezione per copia
privata, sono, per la loro natura, pienamente trasponibili all’eccezione per
reprografia. Di conseguenza, la giurisprudenza citata ai punti da 58 a 61
della presente sentenza deve essere considerata pertinente nell’ambito
dell’interpretazione di quest’ultima eccezione.  
  
---|---  
  
63

|

Una siffatta interpretazione dell’eccezione per reprografia è corroborata dal
fatto che l’eccezione per copia privata riguarda riproduzioni effettuate su
«qualsiasi supporto», che si tratti di carta o di qualsiasi supporto simile,
mediante uso di qualsiasi tipo di tecnica fotografica o di altro procedimento
avente effetti analoghi. Orbene, l’attuazione di queste due eccezioni da parte
degli Stati membri rischierebbe di essere incoerente, in violazione del
requisito risultante dall’ultima frase del considerando 32 della direttiva
2001/29, qualora si ritenesse che l’eccezione per reprografia ricomprenda, a
differenza dell’eccezione per copia privata, le riproduzioni contraffatte.  
  
---|---  
  
64

|

Occorre dunque rispondere alla quarta questione dichiarando che l’articolo 5,
paragrafo 2, lettera a), e l’articolo 5, paragrafo 2, lettera b), della
direttiva 2001/29 ostano, in via di principio, a una normativa nazionale, come
quella in esame nel procedimento principale, la quale istituisca un sistema
indifferenziato di riscossione dell’equo compenso che ricomprende anche le
riproduzioni di spartiti, e che le norme summenzionate ostano a una normativa
siffatta, la quale istituisca un sistema indifferenziato di riscossione
dell’equo compenso che ricomprende anche le riproduzioni contraffatte
realizzate a partire da fonti illegali.  
  
---|---  
  
Sulla seconda questione

65

|

Con la seconda questione, che va trattata per ultima, il giudice del rinvio
chiede in sostanza se l’articolo 5, paragrafo 2, lettera a), e l’articolo 5,
paragrafo 2, lettera b), della direttiva 2001/29 ostino ad una normativa
nazionale, come quella in esame nel procedimento principale, la quale combini,
ai fini del finanziamento dell’equo compenso assegnato ai titolari dei
diritti, due forme di remunerazione, ossia, da un lato, una remunerazione
forfettaria versata a monte dell’operazione di riproduzione dal fabbricante,
dall’importatore o dall’acquirente intracomunitario di apparecchi che
consentono la riproduzione delle opere protette, in occasione dell’immissione
in commercio degli stessi nel territorio nazionale, e l’importo della quale
viene calcolato unicamente in funzione della velocità alla quale tali
apparecchi possono realizzare le riproduzioni, e, dall’altro, una
remunerazione proporzionale, riscossa a valle dell’operazione di riproduzione,
determinata unicamente tramite un importo unitario moltiplicato per il numero
di riproduzioni realizzate e che varia inoltre a seconda che il debitore abbia
cooperato o meno alla riscossione di tale remunerazione, la quale in linea di
principio è a carico delle persone fisiche o giuridiche che realizzano
riproduzioni di opere.  
  
---|---  
  
66

|

Il sistema di cui trattasi nel procedimento principale si presenta come un
sistema combinato di remunerazioni, il quale comporta, ai fini del
finanziamento dell’equo compenso, una remunerazione fissata a monte
dell’operazione di riproduzione, in funzione della velocità alla quale
l’apparecchio realizza tecnicamente le riproduzioni, e, al contempo, una
remunerazione fissata a valle dell’operazione di riproduzione, in funzione del
numero di riproduzioni realizzate.  
  
---|---  
  
67

|

In primo luogo, per quanto attiene alla remunerazione fissata a monte, il
giudice del rinvio si chiede, in particolare, se la velocità massima alla
quale un apparecchio realizza riproduzioni costituisca un criterio pertinente
per la fissazione del compenso che devono versare i fabbricanti, gli
importatori o gli acquirenti intracomunitari di apparecchi che consentono la
riproduzione di opere protette, al momento dell’immissione in commercio degli
apparecchi stessi nel territorio nazionale.  
  
---|---  
  
68

|

A tal riguardo, va anzitutto ricordato, come rilevato ai punti 36 e 37 della
presente sentenza, che, da un lato, l’equo compenso mira a indennizzare
adeguatamente i titolari di diritti di autore per la riproduzione di opere
protette compiuta senza la loro autorizzazione. Di conseguenza, esso deve
essere considerato quale contropartita del pregiudizio subito da tali titolari
e derivante dall’atto di riproduzione. Dall’altro lato, la giurisprudenza
della Corte relativa al criterio del pregiudizio deve applicarsi tanto
nell’ambito dell’eccezione per copia privata quanto in quello dell’eccezione
per reprografia.  
  
---|---  
  
69

|

Ne deriva, per un verso, che l’equo compenso, in linea di principio, è
destinato a risarcire il pregiudizio subito a causa delle riproduzioni
effettivamente realizzate (in prosieguo: il «criterio del pregiudizio
effettivo») e, per altro verso, che, in linea di principio, incombe alle
persone che hanno effettuato le riproduzioni risarcire il pregiudizio connesso
alle medesime, finanziando il compenso che sarà corrisposto al titolare dei
diritti (v. sentenza Padawan, C‑467/08, EU:C:2010:620, punto 45).  
  
---|---  
  
70

|

Ciò premesso, la Corte ha ammesso che, tenuto conto delle difficoltà pratiche
per identificare gli utenti nonché per obbligarli a indennizzare i titolari
dei diritti del pregiudizio cagionato a questi ultimi, è consentito agli Stati
membri istituire un prelievo a carico non degli utenti interessati, bensì di
coloro che dispongono di attrezzature, apparecchi e supporti di riproduzione
digitale e che, a tale titolo, di diritto o di fatto, mettono tali
attrezzature a disposizione di detti utenti ovvero rendono loro un servizio di
riproduzione, e che possono ripercuotere il costo del prelievo sugli utenti
(v., in tal senso, sentenza Padawan, C‑467/08, EU:C:2010:620, punti 46 e 48).  
  
---|---  
  
71

|

Resta inteso che l’importo di un siffatto prelievo fissato a monte non può
essere determinato in base al criterio del pregiudizio effettivo, dato che,
allo stadio dell’immissione in commercio nel territorio nazionale degli
apparecchi di cui trattasi, l’entità di detto pregiudizio rimane ignota. Di
conseguenza, tale prelievo deve essere necessariamente concepito in modo
forfettario.  
  
---|---  
  
72

|

A tal riguardo, è legittimo presumere che le persone cui vengono messi a
disposizione siffatti apparecchi beneficino integralmente di tale messa a
disposizione, vale a dire che si presume che esse sfruttino pienamente le
funzioni associate a tali apparecchi, ivi comprese quelle di riproduzione. Ne
consegue che la semplice capacità di tali apparecchi di realizzare
riproduzioni è sufficiente a giustificare l’applicazione del prelievo alle
persone interessate (v., in tal senso, sentenza Padawan, C‑467/08,
EU:C:2010:620, punti 55 e 56).  
  
---|---  
  
73

|

Per contro, la giurisprudenza citata al punto precedente della presente
sentenza non consente di presumere che tutte le persone cui tali apparecchi
sono messi a disposizione sfruttino interamente la capacità tecnica di
riproduzione dei medesimi, là dove tale capacità corrisponde al numero massimo
di riproduzioni realizzabili tecnicamente entro un determinato limite di
tempo.  
  
---|---  
  
74

|

Infatti, è pacifico che, poiché le varie categorie di acquirenti o di utenti
non hanno le stesse esigenze e non sono soggette alle stesse limitazioni quali
previste dall’articolo 5, paragrafo 2, lettera b), della direttiva 2001/29,
esse sfruttano la capacità tecnica di un determinato apparecchio soltanto
entro i limiti di dette esigenze e limitazioni.  
  
---|---  
  
75

|

In particolare, lo sfruttamento della capacità tecnica degli apparecchi di
riproduzione differisce a seconda che l’interessato realizzi riproduzioni per
un uso pubblico o per un uso privato, per fini commerciali o per altri fini.  
  
---|---  
  
76

|

Una remunerazione il cui importo viene fissato in modo forfettario e il cui
pagamento grava sulle persone che mettono apparecchi a disposizione delle
persone fisiche e giuridiche per effettuare riproduzioni deve, in linea di
principio, tener conto di tale differenza, posto che la valutazione del
pregiudizio può condurre a risultati notevolmente diversi a seconda delle
situazioni evocate al punto precedente della presente sentenza.  
  
---|---  
  
77

|

Da quanto precede deriva che l’articolo 5, paragrafo 2, lettera a), e
l’articolo 5, paragrafo 2, lettera b), della direttiva 2001/29 ostano a una
remunerazione forfettaria, come quella di cui trattasi nel procedimento
principale, versata a monte dell’operazione di riproduzione dal fabbricante,
dall’importatore o dall’acquirente intracomunitario al momento dell’immissione
in commercio di un apparecchio nel territorio nazionale, nel caso in cui
l’importo di tale remunerazione sia fissato unicamente in funzione della
velocità alla quale tale apparecchio è tecnicamente in grado di effettuare
riproduzioni.  
  
---|---  
  
78

|

In secondo luogo, per quanto riguarda la remunerazione riscossa a valle, il
giudice del rinvio si chiede, in sostanza, se il diritto dell’Unione autorizzi
uno Stato membro a far variare l’importo del prelievo a carico delle persone
fisiche o giuridiche che realizzano riproduzioni di opere a seconda che tali
persone cooperino o meno alla riscossione del prelievo stesso.  
  
---|---  
  
79

|

A tal riguardo, come ricordato al punto 36 della presente sentenza, l’equo
compenso mira a compensare il pregiudizio cagionato ai titolari di diritti.
Orbene, il pregiudizio cagionato all’autore rimane identico indipendentemente
dal fatto che il debitore cooperi o meno alla riscossione di un siffatto
prelievo.  
  
---|---  
  
80

|

Il fatto di cooperare o meno non può quindi costituire un criterio adeguato
per far variare l’importo del prelievo destinato a finanziare, a valle, l’equo
compenso.  
  
---|---  
  
81

|

In terzo e ultimo luogo, occorre esaminare se l’articolo 5, paragrafo 2,
lettera a), e l’articolo 5, paragrafo 2, lettera b), della direttiva 2001/29
ostino a una normativa nazionale la quale istituisca un sistema combinato che
comporta cumulativamente una remunerazione forfettaria versata a monte e una
remunerazione proporzionale fissata a valle.  
  
---|---  
  
82

|

A tal riguardo, deriva implicitamente dalla giurisprudenza ricordata al punto
69 della presente sentenza che l’istituzione di un prelievo fissato a monte
della realizzazione delle riproduzioni può, in via di principio, essere
autorizzata soltanto in via sussidiaria, in caso di impossibilità di
identificare gli utenti e, di conseguenza, di valutare il pregiudizio
effettivo subito dai titolari dei diritti.  
  
---|---  
  
83

|

Nondimeno, tenuto conto della facoltà lasciata agli Stati membri di
determinare le modalità di finanziamento e di riscossione dell’equo compenso
nonché la sua entità, un sistema che combini una remunerazione forfettaria
fissata a monte e una remunerazione proporzionale fissata a valle non può a
priori essere considerato incompatibile con l’articolo 5, paragrafo 2, lettera
a), e l’articolo 5, paragrafo 2, lettera b), della direttiva 2001/29.  
  
---|---  
  
84

|

Ciò posto, un siffatto sistema deve permettere, nel suo insieme, la
riscossione di un prelievo a titolo di equo compenso il cui importo
corrisponda, in sostanza, al pregiudizio effettivo subito dai titolari dei
diritti, fermo restando che uno Stato membro, il quale scegliesse di istituire
una forma di remunerazione fissata a valle, il cui importo dipendesse dal
numero di riproduzioni realizzate, non sembrerebbe esposto alle difficoltà
pratiche di identificazione e di valutazione evocate al punto 82 della
presente sentenza.  
  
---|---  
  
85

|

Al fine di poter soddisfare la condizione menzionata al punto precedente della
presente sentenza, un sistema che combini una remunerazione forfettaria
fissata a monte e una remunerazione proporzionale fissata a valle, come quello
di cui trattasi nel procedimento principale, deve prevedere meccanismi,
segnatamente di rimborso, destinati a correggere qualsiasi situazione di
«sovracompensazione» a scapito di questa o quella categoria di utenti (v., per
analogia, sentenza Amazon.com International Sales e a., C‑521/11,
EU:C:2013:515, punti 30 e 31).  
  
---|---  
  
86

|

Infatti, una siffatta «sovracompensazione» non sarebbe compatibile con il
requisito, sancito dal considerando 31 della direttiva 2001/29, secondo cui
occorre mantenere un giusto equilibrio tra i titolari dei diritti e gli utenti
di materiali protetti.  
  
---|---  
  
87

|

In particolare, un siffatto sistema combinato di remunerazione deve essere
dotato di meccanismi, segnatamente di rimborso, che consentano l’applicazione
complementare dei criteri del pregiudizio effettivo e del pregiudizio
stabilito in modo forfettario.  
  
---|---  
  
88

|

Dalle suesposte considerazioni consegue che l’articolo 5, paragrafo 2, lettera
a), e l’articolo 5, paragrafo 2, lettera b), della direttiva 2001/29 ostano a
una normativa nazionale, come quella in esame nel procedimento principale, la
quale istituisca un sistema che combina, ai fini del finanziamento dell’equo
compenso spettante ai titolari dei diritti, due forme di remunerazione, ossia,
da un lato, una remunerazione forfettaria versata a monte dell’operazione di
riproduzione dal fabbricante, dall’importatore o dall’acquirente
intracomunitario di apparecchi che consentono la riproduzione delle opere
protette, in occasione dell’immissione in commercio di tali apparecchi nel
territorio nazionale, e, dall’altro, una remunerazione proporzionale versata a
valle di tale operazione di riproduzione, determinata unicamente tramite un
importo unitario moltiplicato per il numero di riproduzioni realizzate, a
carico delle persone fisiche e giuridiche che realizzano tali riproduzioni, se
e in quanto:

|

—

|

la remunerazione forfettaria versata a monte sia calcolata unicamente in
funzione della velocità alla quale l’apparecchio di cui trattasi può
realizzare le riproduzioni;  
  
---|---  
  
—

|

la remunerazione proporzionale riscossa a valle varii a seconda che il
debitore abbia cooperato o meno alla riscossione di tale remunerazione;  
  
---|---  
  
—

|

il sistema combinato nel suo insieme non sia provvisto di meccanismi,
segnatamente di rimborso, che consentano l’applicazione complementare dei
criteri del pregiudizio effettivo e del pregiudizio stabilito in modo
forfettario nei confronti delle diverse categorie di utenti.  
  
---|---  
  
Sulle spese

89

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

L’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29/CE del Parlamento europeo e del Consiglio, del 22
maggio 2001, sull’armonizzazione di taluni aspetti del diritto d’autore e dei
diritti connessi nella società dell’informazione, devono essere interpretati
nel senso che, per quanto riguarda i termini «equo compenso» in essi
contenuti, occorre distinguere a seconda che la riproduzione su carta o su un
supporto simile, mediante uso di qualsiasi tipo di tecnica fotografica o di
altro procedimento avente effetti analoghi, venga effettuata da un utente
qualsivoglia oppure da una persona fisica per uso privato e per fini né
direttamente né indirettamente commerciali.  
  
---|---  
|  |

2)

|

L’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29 ostano a una normativa nazionale, come quella in
esame nel procedimento principale, che autorizzi lo Stato membro ad assegnare
agli editori delle opere create dagli autori una parte dell’equo compenso
spettante ai titolari dei diritti, senza l’obbligo per i suddetti editori di
far beneficiare, sia pure indirettamente, tali autori della parte del compenso
di cui questi vengono privati.  
  
---|---  
|  |

3)

|

L’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29 ostano, in via di principio, a una normativa
nazionale, come quella in esame nel procedimento principale, la quale
istituisca un sistema indifferenziato di riscossione dell’equo compenso che
ricomprende anche le riproduzioni di spartiti, e le norme summenzionate ostano
a una normativa siffatta, la quale istituisca un sistema indifferenziato di
riscossione dell’equo compenso che ricomprende anche le riproduzioni
contraffatte realizzate a partire da fonti illegali.  
  
---|---  
|  |

4)

|

L’articolo 5, paragrafo 2, lettera a), e l’articolo 5, paragrafo 2, lettera
b), della direttiva 2001/29 ostano a una normativa nazionale, come quella in
esame nel procedimento principale, la quale istituisca un sistema che combina,
ai fini del finanziamento dell’equo compenso spettante ai titolari dei
diritti, due forme di remunerazione, ossia, da un lato, una remunerazione
forfettaria versata a monte dell’operazione di riproduzione dal fabbricante,
dall’importatore o dall’acquirente intracomunitario di apparecchi che
consentono la riproduzione delle opere protette, in occasione dell’immissione
in commercio di tali apparecchi nel territorio nazionale, e, dall’altro, una
remunerazione proporzionale versata a valle di tale operazione di
riproduzione, determinata unicamente tramite un importo unitario moltiplicato
per il numero di riproduzioni realizzate, a carico delle persone fisiche e
giuridiche che realizzano tali riproduzioni, se e in quanto:

|

—

|

la remunerazione forfettaria versata a monte sia calcolata unicamente in
funzione della velocità alla quale l’apparecchio di cui trattasi può
realizzare le riproduzioni;  
  
---|---  
  
—

|

la remunerazione proporzionale riscossa a valle varii a seconda che il
debitore abbia cooperato o meno alla riscossione di tale remunerazione;  
  
---|---  
  
—

|

il sistema combinato nel suo insieme non sia provvisto di meccanismi,
segnatamente di rimborso, che consentano l’applicazione complementare dei
criteri del pregiudizio effettivo e del pregiudizio stabilito in modo
forfettario nei confronti delle diverse categorie di utenti.  
  
---|---  
|

Firme  
  
---|---  
  
* * *

( * ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

