

SENTENZA DELLA CORTE (Quinta Sezione)

6 ottobre 2015 ( * )

«Rinvio pregiudiziale — Direttiva 89/665/CEE — Appalti pubblici — Normativa
nazionale — Tassazione per l’accesso alla giustizia amministrativa nell’ambito
degli appalti pubblici — Diritto a un ricorso effettivo — Tassazione
dissuasiva — Controllo giurisdizionale degli atti amministrativi — Principi di
effettività e di equivalenza — Effetto utile»

Nella causa C‑61/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Tribunale regionale di giustizia
amministrativa di Trento (Italia), con decisione del 21 novembre 2013,
pervenuta in cancelleria il 7 febbraio 2014, nel procedimento

Orizzonte Salute – Studio Infermieristico Associato

contro

Azienda Pubblica di Servizi alla Persona San Valentino – Città di Levico
Terme,

Ministero della Giustizia,

Ministero dell’Economia e delle Finanze,

Presidenza del Consiglio dei Ministri,

Segretario generale del Tribunale regionale di giustizia amministrativa di
Trento,

con l’intervento di:

Associazione Infermieristica D & F Care,

Camera degli Avvocati Amministrativisti,

Camera Amministrativa Romana,

Associazione dei Consumatori Cittadini europei,

Coordinamento delle associazioni e dei comitati di tutela dell’ambiente e dei
diritti degli utenti e dei consumatori (Codacons),

Associazione dei Giovani Amministrativisti (AGAmm),

Ordine degli Avvocati di Roma,

Società italiana degli Avvocati Amministrativisti (SIAA),

Ordine degli Avvocati di Trento,

Consiglio dell’Ordine degli Avvocati di Firenze,

Medical Systems SpA,

LA CORTE (Quinta Sezione),

composta da T. von Danwitz, presidente di sezione, C. Vajda, A. Rosas, E.
Juhász (relatore) e D. Šváby, giudici,

avvocato generale: N. Jääskinen

cancelliere: L. Carrasco Marco, amministratore

vista la fase scritta del procedimento e in seguito all’udienza dell’11
febbraio 2015,

considerate le osservazioni presentate:

—

|

per Orizzonte Salute – Studio Infermieristico Associato, da M. Carlin, M.
Napoli, M. Zoppolato e M. Boifava, avvocati;  
  
---|---  
  
—

|

per l’Azienda Pubblica di Servizi alla Persona San Valentino – Città di Levico
Terme, da R. De Pretis, avvocato;  
  
---|---  
  
—

|

per la Camera degli Avvocati Amministrativisti, da A. Grappelli, M. Ida
Leonardo, M. Rossi Tafuri, F. Marascio, M. Martinelli, E. Papponetti e M.
Togna, avvocati;  
  
---|---  
  
—

|

per la Camera Amministrativa Romana, da F. Tedeschini, C. Malinconico, P.
Leozappa, F. Lattanzi, A. M. Valorzi, avvocati;  
  
---|---  
  
—

|

per l’Associazione dei Consumatori Cittadini europei, da C. Giurdanella, P.
Menchetti, S. Raimondi e E. Barbarossa, avvocati;  
  
---|---  
  
—

|

per il Coordinamento delle associazioni per la tutela dell’ambiente e dei
diritti degli utenti e consumatori (Codacons), da C. Rienzi, G. Giuliano, V.
Graziussi e G.Urzini, avvocati;  
  
---|---  
  
—

|

per l’Associazione dei Giovani Amministrativisti (AGAmm), da G. Leccisi e J.
D’Auria, avvocati;  
  
---|---  
  
—

|

per l’Ordine degli Avvocati di Roma, da S. Orestano, S. Dore e P. Ziotti,
avvocati;  
  
---|---  
  
—

|

per la Società italiana degli Avvocati Amministrativisti (SIAA), da F.
Lubrano, E. Lubrano, P. De Caterini, A. Guerino, A. Lorang, B. Nascimbene, E.
Picozza, F. G. Scoca, F. Sorrentino, avvocati;  
  
---|---  
  
—

|

per la Medical Systems SpA, da R. Damonte, M. Carlin e E. Boglione, avvocati;  
  
---|---  
  
—

|

per il governo italiano, da G. Palmieri, in qualità di agente, assistita da P.
Gentili, avvocato dello Stato;  
  
---|---  
  
—

|

per il governo ellenico, da K. Paraskevopoulou e V. Stroumpouli, in qualità di
agenti;  
  
---|---  
  
—

|

per il governo austriaco, da M. Fruhmann, in qualità di agente;  
  
---|---  
  
—

|

per il governo polacco, da B. Majczyna, in qualità di agente;  
  
---|---  
  
—

|

per la Commissione europea, da F. Moro e A. Tokár, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 7
maggio 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
1 della direttiva 89/665/CEE del Consiglio, del 21 dicembre 1989, che coordina
le disposizioni legislative, regolamentari e amministrative relative
all’applicazione delle procedure di ricorso in materia di aggiudicazione degli
appalti pubblici di forniture e di lavori (GU L 395, pag. 33), come modificata
dalla direttiva 2007/66/CE del Parlamento europeo e del Consiglio, dell’11
dicembre 2007 (GU L 335, pag. 31; in prosieguo: la «direttiva 89/665»).  
  
---|---  
  
2

|

Tale domanda è stata presentata nell’ambito di una controversia tra Orizzonte
Salute – Studio Infermieristico Associato (in prosieguo: «Orizzonte Salute»),
da una parte e, dall’altra, l’Azienda Pubblica di Servizi alla persona San
Valentino – Città di Levico Terme (in prosieguo: l’«Azienda»), nonché il
Ministero della Giustizia, il Ministero dell’Economia e delle Finanze, la
Presidenza del Consiglio dei Ministri e il Segretario generale del Tribunale
regionale di giustizia amministrativa di Trento con riguardo alla proroga di
un appalto di servizi infermieristici e alla gara di appalto successivamente
bandita nonché ai tributi giudiziari da versare per proporre ricorsi
giurisdizionali amministrativi in materia di appalti pubblici.  
  
---|---  
  
Contesto normativo

Diritto dell’Unione

3

|

Ai sensi del terzo considerando della direttiva 89/665, l’apertura degli
appalti pubblici alla concorrenza [dell’Unione] rende necessario un aumento
notevole delle garanzie di trasparenza e di non discriminazione e occorre,
affinché essa sia seguita da effetti concreti, che esistano mezzi di ricorso
efficaci e rapidi in caso di violazione del diritto [dell’Unione] in materia
di appalti pubblici o delle norme nazionali che recepiscono tale diritto.  
  
---|---  
  
4

|

L’articolo 1 di detta direttiva, intitolato «Ambito di applicazione e
accessibilità delle procedure di ricorso», dispone quanto segue:

«1. La presente direttiva si applica agli appalti di cui alla direttiva
2004/18/CE del Parlamento europeo e del Consiglio, del 31 marzo 2004, relativa
al coordinamento delle procedure di aggiudicazione degli appalti pubblici di
lavori, di forniture e di servizi [GU L 134, pag. 114], a meno che tali
appalti siano esclusi a norma degli articoli da 10 a 18 di tale direttiva.

Gli appalti di cui alla presente direttiva comprendono gli appalti pubblici,
gli accordi quadro, le concessioni di lavori pubblici e i sistemi dinamici di
acquisizione.

Gli Stati membri adottano i provvedimenti necessari per garantire che, per
quanto riguarda gli appalti disciplinati dalla direttiva 2004/18/CE, le
decisioni prese dalle amministrazioni aggiudicatrici possano essere oggetto di
un ricorso efficace e, in particolare, quanto più rapido possibile, secondo le
condizioni previste negli articoli da 2 a 2 septies della presente direttiva,
sulla base del fatto che hanno violato il diritto [dell’Unione] in materia di
aggiudicazione degli appalti pubblici o le norme nazionali che lo recepiscono.

2\. Gli Stati membri garantiscono che non vi sia alcuna discriminazione tra le
imprese suscettibili di far valere un pregiudizio nell’ambito di una procedura
di aggiudicazione di un appalto, a motivo della distinzione effettuata dalla
presente direttiva tra le norme nazionali che recepiscono il diritto
[dell’Unione] e le altre norme nazionali.

3\. Gli Stati membri provvedono a rendere accessibili le procedure di ricorso,
secondo modalità che gli Stati membri possono determinare, a chiunque abbia o
abbia avuto interesse a ottenere l’aggiudicazione di un determinato appalto e
sia stato o rischi di essere leso a causa di una presunta violazione.

(...)».  
  
---|---  
  
5

|

L’articolo 7 della direttiva 2004/18, intitolato «Importi delle soglie degli
appalti pubblici», fissa le soglie dei valori stimati a partire dalle quali
l’aggiudicazione di un appalto deve essere effettuata conformemente alle norme
della medesima direttiva.  
  
---|---  
  
6

|

Tali soglie sono modificate a intervalli regolari da regolamenti della
Commissione europea e adattate alle circostanze economiche. Alla data dei
fatti del procedimento principale, la soglia concernente gli appalti di
servizi assegnati da amministrazioni aggiudicatrici diverse dalle autorità
governative centrali era fissata in EUR 193000 dal regolamento (CE) n.
1177/2009 della Commissione, del 30 novembre 2009, che modifica le direttive
del Parlamento europeo e del Consiglio 2004/17/CE, 2004/18/CE e 2009/81/CE
riguardo alle soglie di applicazione in materia di procedure di aggiudicazione
degli appalti (GU L 314, pag. 64).  
  
---|---  
  
Diritto italiano

7

|

L’articolo 13, comma 1, del decreto del Presidente della Repubblica n. 115,
del 30 maggio 2002, come modificato dalla legge n. 228 del 24 dicembre 2012
(in prosieguo: il «decreto»), ha introdotto un regime di tassazione degli atti
giudiziari, costituito da un contributo unificato fissato in proporzione al
valore della controversia.  
  
---|---  
  
8

|

A differenza di quanto previsto per i processi civili, l’articolo 13, comma 6
bis, del decreto fissa l’importo del contributo unificato indipendentemente
dal valore della controversia nell’ambito dei processi amministrativi.  
  
---|---  
  
9

|

Ai sensi di detto articolo 13, comma 6 bis, per i ricorsi proposti dinanzi ai
tribunali amministrativi regionali e al Consiglio di Stato, l’importo del
contributo unificato è pari, in linea di principio, a EUR 650. Tuttavia, in
questa stessa disposizione, per specifiche materie sono fissati importi
diversi, che possono essere ridotti o aumentati.  
  
---|---  
  
10

|

In forza di detto articolo 13, comma 6 bis, lettera d), del decreto, il
contributo in materia di appalti pubblici è pari a:

|

—

|

EUR 2000 quando il valore dell’appalto è pari o inferiore a EUR 200000;  
  
---|---  
  
—

|

EUR 4000 per le controversie di valore compreso tra EUR 200000 e 1000000, e  
  
---|---  
  
—

|

EUR 6000 per quelle di valore superiore a EUR 1000000.  
  
---|---  
  
11

|

Ai sensi dell’articolo 13, comma 1 bis, del decreto, per i procedimenti in
materia di aggiudicazione di appalti pubblici tali importi sono maggiorati del
50%.  
  
---|---  
  
12

|

Ai sensi dell’articolo 13, comma 1 quater, del decreto, quando l’impugnazione,
anche incidentale, è respinta integralmente o è dichiarata inammissibile o
improcedibile, la parte che l’ha proposta è tenuta a versare un ulteriore
importo a titolo di contributo unificato pari a quello dovuto per la stessa
impugnazione, principale o incidentale.  
  
---|---  
  
13

|

Risulta dalla decisione di rinvio che, ai sensi della normativa applicabile,
il contributo unificato è versato non solo all’atto del deposito del ricorso
introduttivo del giudizio, ma anche per il ricorso incidentale e i motivi
aggiunti che introducono domande nuove.  
  
---|---  
  
14

|

Dall’articolo 14, comma 3, del decreto si evince che il valore della causa
corrisponde non al margine di utile che si può trarre dall’esecuzione del
contratto d’appalto fissato dalle amministrazioni aggiudicatrici, bensì
all’importo posto a base d’asta dell’appalto stesso.  
  
---|---  
  
Procedimento principale e questione pregiudiziale

15

|

Orizzonte Salute è un’associazione che fornisce servizi infermieristici a
favore di enti pubblici e privati. Con il suo ricorso, integrato più volte con
motivi aggiunti, essa contesta dinanzi al giudice del rinvio le successive
attribuzioni della gestione dei servizi infermieristici da parte dell’Azienda
all’Associazione Infermieristica D & F Care nonché altre decisioni adottate
dall’Azienda.  
  
---|---  
  
16

|

La gestione di tale servizio è stata attribuita, inizialmente, con proroga del
contratto concluso con l’Associazione Infermieristica D & F Care per un
periodo precedente e, successivamente, nel contesto di un bando di gara cui si
invitavano a partecipare unicamente talune associazioni accreditate dal
collegio degli Infermieri Professionali Assistenti Sanitari Vigilatrici
d’Infanzia (IPASVI), di cui Orizzonte Salute non era membro.  
  
---|---  
  
17

|

Orizzonte Salute ha pagato, a titolo di tributi giudiziari, un contributo
unificato di un importo pari a EUR 650, corrispondente al costo della
proposizione di un ricorso amministrativo ordinario.  
  
---|---  
  
18

|

Con decisione del 5 giugno 2013, il Segretario generale del Tribunale
regionale di giustizia amministrativa di Trento ha invitato Orizzonte Salute a
completare il pagamento precedentemente effettuato in quanto, in ragione dei
motivi aggiunti, la controversia ricadeva ormai nell’ambito
dell’aggiudicazione di appalti pubblici, per raggiungere la somma del
contributo unificato relativa a tale tipo di controversie, che era pari,
pertanto, a EUR 2000.  
  
---|---  
  
19

|

Con un nuovo ricorso, proposto il 2 luglio 2013, Orizzonte Salute ha impugnato
tale decisione, facendo valere la violazione dell’articolo 13, comma 6 bis,
del decreto e, inoltre, l’illegittimità costituzionale di detta disposizione.  
  
---|---  
  
20

|

È alla luce di tale ricorso che le amministrazioni statali hanno proposto
un’azione giurisdizionale eccependo il difetto di competenza del giudice
amministrativo del rinvio, dal momento che il contributo unificato
costituirebbe una prestazione fiscale la cui contestazione ricadrebbe nella
competenza del giudice tributario. Esse hanno altresì contestato la fondatezza
di detto ricorso.  
  
---|---  
  
21

|

Il giudice del rinvio, pur riconoscendo che il contributo unificato possiede
il carattere di una tassa, rileva che, nella causa pendente dinanzi ad esso,
si tratta di un atto emanato dal suo Segretario generale, che possiede la
natura di una decisione amministrativa. In tal senso, a suo avviso, occorre
assoggettare la decisione del 5 giugno 2013 al controllo del giudice
amministrativo. Inoltre, il giudice del rinvio ritiene che Orizzonte Salute
disponga di un interesse all’annullamento della domanda di pagamento dei
tributi giudiziari maggiorati.  
  
---|---  
  
22

|

Detto giudice ricorda che, per i processi amministrativi, contrariamente a
quanto è previsto per i processi civili, l’importo del contributo unificato
non è vincolato al valore della lite e, per particolari materie di diritto
amministrativo, sono fissati importi specifici.  
  
---|---  
  
23

|

Il giudice del rinvio rileva che, nell’ambito delle procedure di
aggiudicazione di appalti pubblici, il contributo unificato da versare è
considerevolmente più elevato degli importi da versare per le controversie
amministrative assoggettate al procedimento ordinario.  
  
---|---  
  
24

|

Detto giudice considera che la tassazione dei ricorsi dinanzi al giudice
amministrativo, soprattutto in materia di aggiudicazione di appalti pubblici,
possa dissuadere le imprese dal proporre un’azione giurisdizionale e pone
pertanto problemi di conformità con i criteri e i principi dell’ordinamento
giuridico dell’Unione. Esso presume che il beneficio dell’impresa sia pari, in
genere, a circa il 10% dell’importo dell’appalto e ritiene che il versamento
anticipato di un contributo unificato superiore all’importo di detto beneficio
possa indurre gli amministrati a rinunciare a taluni meccanismi processuali.  
  
---|---  
  
25

|

In tal modo, secondo il giudice del rinvio, la normativa nazionale oggetto del
procedimento principale limita il diritto di agire in giudizio, incide
sull’effettività del controllo giurisdizionale, discrimina gli operatori che
possiedono una debole capacità finanziaria rispetto a quelli che dispongono di
un’elevata capacità finanziaria e li pone in una situazione svantaggiosa
rispetto a coloro che, nell’ambito delle proprie attività, adiscono i giudici
civili e commerciali. Esso ritiene che il costo sopportato dallo Stato ai fini
del funzionamento della giustizia amministrativa in materia di appalti
pubblici non sia sensibilmente differente, distinto o più elevato di quello
relativo ai procedimenti legati ad altri tipi di contenzioso.  
  
---|---  
  
26

|

Il giudice del rinvio fa riferimento alla dottrina secondo la quale il
legislatore nazionale ha certamente inteso alleggerire il peso del contenzioso
arretrato e facilitare sia la realizzazione di opere pubbliche sia
l’acquisizione pubblica di beni e servizi e rileva, al riguardo, che il
contenzioso in materia di appalti pubblici ha avuto una significativa
flessione a partire dal 2012.  
  
---|---  
  
27

|

Detto giudice precisa che il valore dell’appalto pubblico, globalmente
calcolato, è superiore al limite previsto dalla direttiva 2004/18 e considera,
pertanto, che i principi di effettività, celerità, non discriminazione e
accessibilità, di cui all’articolo 1 della direttiva 89/665, siano applicabili
al procedimento principale. A suo avviso, la normativa nazionale in parola
viola tali principi nonché il diritto alla tutela giurisdizionale effettiva,
ribadito dall’articolo 47 della Carta dei diritti fondamentali dell’Unione
europea (in prosieguo: la «Carta»).  
  
---|---  
  
28

|

Alla luce di quanto sopra, il Tribunale regionale di giustizia amministrativa
di Trento ha deciso di sospendere il procedimento e di sottoporre alla Corte
la seguente questione pregiudiziale:

«Se i principi fissati dalla direttiva 89/665 (…) ostino ad una normativa
nazionale (…) che [ha] stabilito elevati importi di contributo unificato per
l’accesso alla giustizia amministrativa in materia di contratti pubblici».  
  
---|---  
  
Sulla ricevibilità delle osservazioni scritte presentate alla Corte dalle
parti intervenienti nel procedimento principale

29

|

Sono intervenuti nel procedimento principale a sostegno di Orizzonte Salute e
hanno presentato osservazioni scritte alla Corte il Coordinamento delle
associazioni e dei comitati di tutela dell’ambiente e dei diritti degli utenti
e dei consumatori (Codacons), la Camera Amministrativa Romana, l’Associazione
dei Consumatori Cittadini europei, l’Ordine degli Avvocati di Roma,
l’Associazione dei Giovani Amministrativisti e la Società italiana degli
Avvocati Amministrativisti (in prosieguo, congiuntamente: gli «intervenienti
nel procedimento principale»).  
  
---|---  
  
30

|

Il governo italiano fa valere l’irricevibilità delle osservazioni scritte
depositate dalle parti intervenute dopo la pronuncia della decisione di rinvio
e la sospensione del procedimento principale. Tale irricevibilità
discenderebbe dall’articolo 23 dello Statuto della Corte di giustizia
dell’Unione europea e il giudice nazionale non potrebbe, dopo la sospensione
del procedimento, valutare la ricevibilità di un intervento successivo al
rinvio. Secondo tale governo, occorre escludere dagli atti le osservazioni
scritte depositate da persone fisiche e giuridiche diverse da quelle in causa
alla data in cui la domanda di pronuncia pregiudiziale è stata introdotta, per
evitare che il procedimento si trasformi in actio popularis.  
  
---|---  
  
31

|

A tal riguardo occorre ricordare che, quanto alla partecipazione al
procedimento pregiudiziale, ai sensi dell’articolo 96, paragrafo 1, del
regolamento di procedura, in combinato disposto con l’articolo 23 dello
Statuto della Corte, possono presentare osservazioni dinanzi alla Corte le
parti nel procedimento principale, gli Stati membri, la Commissione, nonché,
eventualmente, l’istituzione, l’organo o l’organismo dell’Unione europea che
ha adottato l’atto sulla cui validità o interpretazione si controverte, gli
Stati aderenti all’accordo sullo Spazio economico europeo diversi dagli Stati
membri, l’Autorità di vigilanza AELS e gli Stati terzi interessati. Dato che
l’elenco contenuto in tali disposizioni è esaustivo, questo diritto non può
essere esteso a persone fisiche o giuridiche che non siano espressamente
previste.  
  
---|---  
  
32

|

Le «parti nel procedimento principale», ai sensi dell’articolo 97, paragrafo
1, del regolamento di procedura, sono determinate in quanto tali dal giudice
del rinvio, conformemente alle disposizioni del diritto nazionale.
Conseguentemente, spetta al giudice del rinvio determinare, secondo le norme
processuali nazionali, le parti del procedimento principale dinanzi ad esso
pendente.  
  
---|---  
  
33

|

Non spetta alla Corte verificare se una decisione del giudice del rinvio che
consente un intervento dinanzi ad esso sia stata adottata conformemente a tali
norme. La Corte deve attenersi a tale decisione fintantoché esso non sia stato
revocato nell’ambito dei mezzi di ricorso previsti dal diritto nazionale (v.,
per analogia, sentenze Radlberger Getränkegesellschaft e S. Spitz, C‑309/02,
EU:C:2004:799, punto 26, nonché Burtscher, C‑213/04, EU:C:2005:731, punto 32).  
  
---|---  
  
34

|

Orbene, nella specie non si sostiene che la decisione relativa
all’ammissibilità delle parti intervenienti nel procedimento principale non
sia stata conforme alle norme che disciplinano il procedimento pendente
dinanzi al giudice del rinvio né che sia stato proposto un ricorso avverso
tale decisione.  
  
---|---  
  
35

|

Non può riconoscersi la qualità di «parte nel procedimento principale» ai
sensi dell’articolo 96, paragrafo 1, del regolamento di procedura, letto in
combinato disposto con l’articolo 23 dello Statuto della Corte di giustizia,
ad una persona, e quest’ultima non può essere ammessa ad un procedimento
dinanzi alla Corte ai sensi dell’articolo 267 TFUE, qualora questa persona
introduca dinanzi a un giudice nazionale la sua domanda di intervento non per
assumere un ruolo attivo nella prosecuzione dell’azione dinanzi al giudice
nazionale, ma al solo fine di partecipare al procedimento dinanzi alla Corte
(v., in tal senso, ordinanza Football Association Premier League e a.,
C‑403/08 e C‑429/08, EU:C:2009:789, punto 9).  
  
---|---  
  
36

|

Tuttavia, occorre rilevare che nessun elemento del fascicolo indica che gli
intervenienti nel procedimento principale non intenderebbero assumere un ruolo
attivo nel procedimento dinanzi al giudice del rinvio e vorrebbero
manifestarsi esclusivamente nel contesto del procedimento dinanzi alla Corte.  
  
---|---  
  
37

|

Infine, sarebbe incompatibile con il principio di buona amministrazione della
giustizia e con l’esigenza di trattare le questioni pregiudiziali entro un
termine ragionevole il fatto che il procedimento scritto dinanzi alla Corte,
in ragione di successive ammissioni di interventi e del termine di due mesi
previsto dall’articolo 23, secondo comma, dello Statuto della Corte di
giustizia per il deposito delle osservazioni scritte di tali intervenienti,
non possa concludersi o che la fase scritta del procedimento debba essere
riaperta.  
  
---|---  
  
38

|

È in tale contesto che l’articolo 97, paragrafo 2, del regolamento di
procedura della Corte prevede che, quando un giudice nazionale comunica alla
Corte l’intervento di una parte nuova nel procedimento principale, e la causa
è già pendente dinanzi alla Corte, la nuova parte accetti di assumere la causa
nello stato in cui essa si trova alla data di tale informazione.  
  
---|---  
  
39

|

In tal modo, la Corte può essere indotta a consentire che un interveniente nel
procedimento principale depositi osservazioni scritte solo entro il termine di
cui godono, a tal fine, gli interessati ai sensi dell’articolo 23 dello
Statuto della Corte, ai quali la domanda di pronuncia pregiudiziale è stata
inizialmente notificata.  
  
---|---  
  
40

|

Si deve rilevare che, nell’ambito del presente procedimento, il deposito delle
osservazioni scritte delle parti intervenienti ammesse al procedimento
principale dal giudice del rinvio non ha costituito un rischio per la buona
amministrazione della giustizia né per il trattamento della causa entro un
termine ragionevole. La Corte ha pertanto considerato che non occorreva far
ricorso alla facoltà menzionata al punto che precede della presente sentenza.  
  
---|---  
  
41

|

Alla luce delle suesposte considerazioni, occorre respingere gli argomenti del
governo italiano intesi a far dichiarare irricevibili le osservazioni scritte
depositate dagli intervenienti al procedimento principale. Tali osservazioni
scritte sottoposte alla Corte sono ricevibili.  
  
---|---  
  
Sulla questione pregiudiziale

42

|

Con la sua questione, il giudice del rinvio chiede, in sostanza, se l’articolo
1 della direttiva 89/665 nonché i principi di equivalenza e di effettività
debbano essere interpretati nel senso che essi ostano a una normativa
nazionale come quella oggetto del procedimento principale, la quale impone,
all’atto di proposizione di un ricorso nei procedimenti giurisdizionali
amministrativi in materia di appalti pubblici, il versamento di tributi
giudiziari più elevati che in altre materie.  
  
---|---  
  
43

|

L’articolo 1, paragrafi 1 e 3, della direttiva 89/665 impone agli Stati membri
di adottare i provvedimenti necessari per garantire l’esistenza di ricorsi
efficaci e quanto più rapidi possibile contro le decisioni delle autorità
aggiudicatrici incompatibili con il diritto dell’Unione, garantendo un’ampia
accessibilità dei ricorsi da parte di chiunque abbia o abbia avuto interesse a
ottenere l’aggiudicazione di un determinato appalto e sia stato o rischi di
essere leso a causa di una presunta violazione.  
  
---|---  
  
44

|

Tale direttiva riconosce agli Stati membri un potere discrezionale nella
scelta delle garanzie procedurali da essa previste e delle formalità ad esse
relative (v. sentenza Combinatie Spijker Infrabouw-De Jonge Konstruktie e a.,
C‑568/08, EU:C:2010:751, punto 57).  
  
---|---  
  
45

|

Segnatamente, la direttiva 89/665 non contiene alcuna disposizione attinente
specificamente ai tributi giudiziari da versare da parte degli amministrati
per proporre, ai sensi dell’articolo 2, paragrafo 1, lettera b), della
direttiva medesima, un ricorso di annullamento avverso una decisione
asseritamente illegittima relativa ad un procedimento di aggiudicazione di
appalti pubblici.  
  
---|---  
  
46

|

Secondo costante giurisprudenza, in assenza di una disciplina dell’Unione in
materia, spetta a ciascuno Stato membro, in forza del principio di autonomia
processuale degli Stati membri, stabilire le modalità della procedura
amministrativa e quelle relative alla procedura giurisdizionale intese a
garantire la tutela dei diritti spettanti agli amministrati in forza del
diritto dell’Unione. Tali modalità procedurali non devono, tuttavia, essere
meno favorevoli di quelle che riguardano ricorsi analoghi previsti per la
tutela dei diritti derivanti dall’ordinamento interno (principio di
equivalenza), né devono rendere praticamente impossibile o eccessivamente
difficile l’esercizio dei diritti conferiti dall’ordinamento giuridico
dell’Unione (principio di effettività) (sentenze Club Hotel Loutraki e a.,
C‑145/08 e C‑149/08, EU:C:2010:247, punto 74 nonché eVigilo, C‑538/13,
EU:C:2015:166, punto 39).  
  
---|---  
  
47

|

Inoltre, dato che siffatti tributi giudiziari costituiscono modalità
procedurali di ricorso giurisdizionale destinate ad assicurare la salvaguardia
dei diritti conferiti dal diritto dell’Unione ai candidati ed agli offerenti
lesi da decisioni delle autorità aggiudicatrici, essi non devono mettere in
pericolo l’effetto utile della direttiva 89/665 (v., in tal senso, sentenze
Universale-Bau e a., C‑470/99, EU:C:2002:746, punto 72, nonché eVigilo,
C‑538/13, EU:C:2015:166, punto 40).  
  
---|---  
  
48

|

Per quanto riguarda il principio di effettività, la Corte ha già avuto modo di
affermare che esso implica un’esigenza di tutela giurisdizionale, sancita
dall’articolo 47 della Carta, che il giudice nazionale è tenuto a rispettare
(v., in tal senso, sentenza Sánchez Morcillo e Abril García, C‑169/14,
EU:C:2014:2099, punto 35 nonché la giurisprudenza ivi richiamata).  
  
---|---  
  
49

|

In tal senso, l’articolo 1 della direttiva 89/665 deve necessariamente essere
interpretato alla luce dei diritti fondamentali sanciti da tale Carta, in
particolare il diritto al ricorso effettivo dinanzi a un giudice, previsto dal
suo articolo 47 (v., in tal senso, sentenza Ryneš, C‑212/13, EU:C:2014:2428,
punto 29).  
  
---|---  
  
50

|

Occorre pertanto verificare se una normativa come quella oggetto del
procedimento principale possa essere considerata conforme ai principi di
equivalenza e di effettività nonché all’effetto utile della direttiva 89/665.  
  
---|---  
  
51

|

I due aspetti di questa verifica riguardano, da una parte, l’importo del
contributo unificato da versare per la proposizione di un ricorso in
procedimenti giurisdizionali amministrativi in materia di appalti pubblici e,
dall’altra, l’ipotesi di cumulo di tali contributi versati nel contesto di una
stessa procedura giurisdizionale amministrativa in materia di appalti
pubblici.  
  
---|---  
  
Sul contributo unificato da versare per la proposizione di un ricorso in
procedimenti giurisdizionali amministrativi in materia di appalti pubblici

52

|

In primo luogo, occorre ricordare, al pari del governo austriaco, che, ai
sensi dell’articolo 1, paragrafo 1, della direttiva 89/665, detta direttiva si
applica agli appalti di cui alla direttiva 2004/18, a meno che tali appalti
siano esclusi a norma degli articoli da 10 a 18 di quest’ultima direttiva.  
  
---|---  
  
53

|

Orbene, ai sensi dell’articolo 7, che si trova nel capo II della direttiva
2004/18, intitolato «Campo di applicazione», detta direttiva si applica solo
agli appalti pubblici il cui valore stimato al netto dell’imposta sul valore
aggiunto è pari o superiore alle soglie previste dalla stessa disposizione.  
  
---|---  
  
54

|

Ne consegue che agli appalti pubblici di servizi aggiudicati da
amministrazioni aggiudicatrici diverse da autorità governative centrali il cui
valore sia inferiore a EUR 193000 non si applica la direttiva 2004/18 e,
conseguentemente, nemmeno la direttiva 89/665.  
  
---|---  
  
55

|

Per quanto riguarda il principio di effettività, occorre ricordare che il
regime dei tributi giudiziari oggetto del procedimento principale prevede tre
importi fissi di contributo unificato pari a EUR 2000, 4000 e 6000, per le tre
categorie di appalti pubblici, vale a dire quelli di valore pari o inferiore a
EUR 200000, quelli il cui valore si situa tra EUR 200000 e 1000000, e quelli
il cui valore è superiore a EUR 1000000.  
  
---|---  
  
56

|

Dagli atti sottoposti alla Corte risulta che il sistema degli importi fissi di
contributo unificato è proporzionale al valore degli appalti pubblici che
ricadono in queste tre differenti categorie a possiede, complessivamente
inteso, carattere degressivo.  
  
---|---  
  
57

|

Infatti, il contributo unificato da versare, espresso in percentuale dei
valori «limite» delle tre categorie di appalti pubblici, varia dall’1,0%
all’1,036% del valore dell’appalto se esso si situa tra EUR 193000 e 200000,
dallo 0,4 al 2,0% se tale valore si situa tra EUR 200000 e 1000000, e
corrisponde allo 0,6% del valore dell’appalto o a una percentuale inferiore,
se detto valore è superiore a EUR 1000000.  
  
---|---  
  
58

|

Orbene, i tributi giudiziari da versare per proporre ricorsi giurisdizionali
amministrativi in materia di appalti pubblici che non siano superiori al 2%
del valore dell’appalto in questione non sono tali da rendere praticamente
impossibile o eccessivamente difficile l’esercizio dei diritti conferiti
dall’ordinamento giuridico dell’Unione in materia di appalti pubblici.  
  
---|---  
  
59

|

Nessuno degli elementi dedotti dal giudice del rinvio o dagli interessati che
hanno presentato osservazioni alla Corte rimette in questione tale
affermazione.  
  
---|---  
  
60

|

Segnatamente, per quanto riguarda la fissazione del contributo unificato in
funzione del valore dell’appalto oggetto del procedimento principale e non in
funzione del beneficio che l’impresa partecipante al bando di gara può
legittimamente attendersi dall’appalto stesso, occorre indicare, da un canto,
che diversi Stati membri riconoscono la possibilità di calcolare i tributi
processuali da versare basandosi sul valore dell’oggetto della controversia.  
  
---|---  
  
61

|

D’altro canto, come rilevato dall’avvocato generale al paragrafo 40 delle
conclusioni, nell’ambito degli appalti pubblici un sistema che imponga calcoli
specifici per ogni procedura di aggiudicazione di un appalto e per ogni
impresa, il cui risultato potrebbe essere contestato, risulterebbe complicato
e imprevedibile.  
  
---|---  
  
62

|

Quanto all’applicazione del contributo unificato italiano a svantaggio degli
operatori che possiedono una debole capacità finanziaria, occorre rilevare, da
un canto, al pari della Commissione, che tale contributo è imposto
indistintamente, quanto alla sua forma e al suo importo, nei confronti di
tutti gli amministrati che intendano proporre ricorso avverso una decisione
adottata dalle amministrazioni aggiudicatrici.  
  
---|---  
  
63

|

Occorre rilevare che tale sistema non crea una discriminazione tra gli
operatori che esercitano nel medesimo settore di attività.  
  
---|---  
  
64

|

Peraltro, risulta dalle disposizioni delle direttive dell’Unione in materia di
appalti pubblici, quali l’articolo 47 della direttiva 2004/18, che la
partecipazione di un’impresa ad un appalto pubblico presuppone una capacità
economica e finanziaria adeguata.  
  
---|---  
  
65

|

Infine, sebbene la parte ricorrente abbia l’obbligo di anticipare il
contributo unificato all’atto di proposizione del proprio ricorso
giurisdizionale avverso una decisione in materia di appalti pubblici, la parte
soccombente è tenuta, in linea di principio, a rimborsare i tributi giudiziari
anticipati dalla parte che risulta vincitrice.  
  
---|---  
  
66

|

Quanto al principio di equivalenza, la circostanza per la quale, nell’ambito
delle procedure di aggiudicazione di appalti pubblici, il contributo unificato
da versare è considerevolmente più elevato, da una parte, degli importi da
versare per le controversie amministrative assoggettate al procedimento
ordinario e, dall’altra parte, dei tributi giudiziari percepiti nei
procedimenti civili, non può, di per sé, dimostrare una violazione di detto
principio.  
  
---|---  
  
67

|

Il principio di equivalenza, infatti, come è stato ricordato al punto 46 della
presente sentenza, implica un pari trattamento dei ricorsi fondati su una
violazione del diritto nazionale e di quelli, simili, fondati su una
violazione del diritto dell’Unione, e non l’equivalenza delle norme
processuali nazionali applicabili a contenziosi di diversa natura, quali il
contenzioso civile, da un lato, e quello amministrativo, dall’altro, o a
contenziosi che ricadono in due differenti settori del diritto (v. sentenza
ÖBB Personenverkehr, C‑417/13, EU:C:2015:38, punto 74).  
  
---|---  
  
68

|

Nella specie, nessuno degli elementi fatti valere dinanzi alla Corte è tale da
supportare l’argomento secondo cui il sistema del contributo unificato
italiano si applicherebbe in modo diverso ai ricorsi fondati su diritti che
spettano agli amministrati in forza del diritto dell’Unione relativo agli
appalti pubblici rispetto a quelli che si fondano sulla violazione del diritto
interno aventi il medesimo oggetto.  
  
---|---  
  
69

|

Se ne deve trarre la conclusione che i tributi giudiziari da versare all’atto
di proposizione di un ricorso nei procedimenti giurisdizionali amministrativi
in materia di appalti pubblici, quali il contributo unificato oggetto del
procedimento principale, non lede né l’effetto utile della direttiva 89/665 né
i principi di equivalenza e di effettività.  
  
---|---  
  
Sul cumulo dei contributi unificati versati nel contesto di una stessa
procedura giurisdizionale amministrativa in materia di appalti pubblici

70

|

Secondo la normativa nazionale, il contributo unificato deve essere versato
non solo all’atto del deposito del ricorso introduttivo del giudizio avverso
la decisione adottata da un’amministrazione aggiudicatrice in materia di
aggiudicazione di appalti pubblici, ma il medesimo importo deve essere
parimenti versato per i ricorsi incidentali e i motivi aggiunti che
introducono domande nuove nel corso del giudizio.  
  
---|---  
  
71

|

Dalla decisione di rinvio risulta che, ai sensi di una circolare del
Segretario generale della Giustizia Amministrativa del 18 ottobre 2001, solo
l’introduzione di atti procedurali autonomi rispetto al ricorso introduttivo
del giudizio e intesi ad estendere considerevolmente l’oggetto della
controversia dà luogo al pagamento di tributi supplementari.  
  
---|---  
  
72

|

La percezione di tributi giudiziari multipli e cumulativi nel contesto del
medesimo procedimento giurisdizionale amministrativo non si pone in contrasto,
in linea di principio, né con l’articolo 1 della direttiva 89/665, letto alla
luce dell’articolo 47 della Carta, né con i principi di equivalenza e di
effettività.  
  
---|---  
  
73

|

Una tale percezione, infatti, contribuisce, in linea di principio, al buon
funzionamento del sistema giurisdizionale, in quanto essa costituisce una
fonte di finanziamento dell’attività giurisdizionale degli Stati membri e
dissuade l’introduzione di domande che siano manifestamente infondate o siano
intese unicamente a ritardare il procedimento.  
  
---|---  
  
74

|

Tali obiettivi possono giustificare un’applicazione multipla di tributi
giudiziari come quelli oggetto del procedimento principale solo se gli oggetti
dei ricorsi o dei motivi aggiunti sono effettivamente distinti e costituiscono
un ampliamento considerevole dell’oggetto della controversia già pendente.  
  
---|---  
  
75

|

Se la situazione non è in tali termini, l’obbligo di pagamento aggiuntivo di
tributi giudiziari in ragione della presentazione di tali ricorsi o motivi si
pone, invece, in contrasto con l’accessibilità dei mezzi di ricorso garantita
dalla direttiva 89/665 e con il principio di effettività.  
  
---|---  
  
76

|

Quando una persona propone diversi ricorsi giurisdizionali o presenta diversi
motivi aggiunti nel contesto del medesimo procedimento giurisdizionale, la
sola circostanza che la finalità di questa persona sia quella di ottenere un
determinato appalto non comporta necessariamente l’identità di oggetto dei
suoi ricorsi o dei suoi motivi.  
  
---|---  
  
77

|

Nell’ipotesi di contestazione di una parte interessata, spetta al giudice
nazionale esaminare gli oggetti dei ricorsi presentati da un amministrato o
dei motivi dedotti dal medesimo nel contesto dello stesso procedimento. Il
giudice nazionale, se accerta che tali oggetti non sono effettivamente
distinti o non costituiscono un ampliamento considerevole dell’oggetto della
controversia già pendente, è tenuto a dispensare l’amministrato dall’obbligo
di pagamento di tributi giudiziari cumulativi.  
  
---|---  
  
78

|

Peraltro, dinanzi alla Corte non è stato sollevato alcun argomento tale da
rimettere in questione la conformità del cumulo delle contribuzioni unificate
con il principio di equivalenza.  
  
---|---  
  
79

|

Considerato quanto precede, occorre risolvere la questione presentata come
segue:

|

—

|

L’articolo 1 della direttiva 89/665 nonché i principi di equivalenza e di
effettività devono essere interpretati nel senso che essi non ostano a una
normativa nazionale che impone il versamento di tributi giudiziari, come il
contributo unificato oggetto del procedimento principale, all’atto di
proposizione di un ricorso in materia di appalti pubblici dinanzi ai giudici
amministrativi.  
  
---|---  
  
—

|

L’articolo 1 della direttiva 89/665 nonché i principi di equivalenza e di
effettività non ostano né alla riscossione di tributi giudiziari multipli nei
confronti di un amministrato che introduca diversi ricorsi giurisdizionali
relativi alla medesima aggiudicazione di appalti pubblici né a che tale
amministrato sia obbligato a versare tributi giudiziari aggiuntivi per poter
dedurre motivi aggiunti relativi alla medesima aggiudicazione di appalti
pubblici, nel contesto di un procedimento giurisdizionale in corso. Tuttavia,
nell’ipotesi di contestazione di una parte interessata, spetta al giudice
nazionale esaminare gli oggetti dei ricorsi presentati da un amministrato o
dei motivi dedotti dal medesimo nel contesto di uno stesso procedimento. Il
giudice nazionale, se accerta che tali oggetti non sono effettivamente
distinti o non costituiscono un ampliamento considerevole dell’oggetto della
controversia già pendente, è tenuto a dispensare l’amministrato dall’obbligo
di pagamento di tributi giudiziari cumulativi.  
  
---|---  
  
Sulle spese

80

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quinta Sezione) dichiara:  
  
---|---  
|  |

1)

|

L’articolo 1 della direttiva 89/665/CEE del Consiglio, del 21 dicembre 1989,
che coordina le disposizioni legislative, regolamentari e amministrative
relative all’applicazione delle procedure di ricorso in materia di
aggiudicazione degli appalti pubblici di forniture e di lavori, come
modificata dalla direttiva 2007/66/CE del Parlamento europeo e del Consiglio,
dell’11 dicembre 2007, nonché i principi di equivalenza e di effettività
devono essere interpretati nel senso che essi non ostano a una normativa
nazionale che impone il versamento di tributi giudiziari, come il contributo
unificato oggetto del procedimento principale, all’atto di proposizione di un
ricorso in materia di appalti pubblici dinanzi ai giudici amministrativi.  
  
---|---  
|  |

2)

|

L’articolo 1 della direttiva 89/665, come modificata dalla direttiva 2007/66,
nonché i principi di equivalenza e di effettività non ostano né alla
riscossione di tributi giudiziari multipli nei confronti di un amministrato
che introduca diversi ricorsi giurisdizionali relativi alla medesima
aggiudicazione di appalti pubblici né a che tale amministrato sia obbligato a
versare tributi giudiziari aggiuntivi per poter dedurre motivi aggiunti
relativi alla medesima aggiudicazione di appalti pubblici, nel contesto di un
procedimento giurisdizionale in corso. Tuttavia, nell’ipotesi di contestazione
di una parte interessata, spetta al giudice nazionale esaminare gli oggetti
dei ricorsi presentati da un amministrato o dei motivi dedotti dal medesimo
nel contesto di uno stesso procedimento. Il giudice nazionale, se accerta che
tali oggetti non sono effettivamente distinti o non costituiscono un
ampliamento considerevole dell’oggetto della controversia già pendente, è
tenuto a dispensare l’amministrato dall’obbligo di pagamento di tributi
giudiziari cumulativi.  
  
---|---  
|

Firme  
  
---|---  
  
* * *

( * ) Lingua processuale: l’italiano.

  *[""]: Double quotes
  *[*]: Asterisk
  *[?]: Question mark

