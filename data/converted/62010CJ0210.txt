

SENTENZA DELLA CORTE (Prima Sezione)

9 febbraio 2012 ( *1 )

«Trasporti su strada — Violazioni delle norme relative all’utilizzo del
cronotachigrafo — Obbligo degli Stati membri di prevedere sanzioni
proporzionate — Sanzione forfetaria — Proporzionalità della sanzione»

Nella causa C-210/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dall’Hajdú-Bihar Megyei Bíróság (Ungheria),
con decisione del 19 ottobre 2009, pervenuta in cancelleria il 3 maggio 2010,
nel procedimento

Márton Urbán

contro

Vám- és Pénzügyőrség Észak-alföldi Regionális Parancsnoksága,

LA CORTE (Prima Sezione),

composta dal sig. A. Tizzano, presidente di sezione, dai sigg. M. Safjan, M.
Ilešič, E. Levits e dalla sig.ra M. Berger (relatore), giudici,

avvocato generale: sig. J. Mazák

cancelliere: sig. A. Calot Escobar

vista la fase scritta del procedimento,

considerate le osservazioni presentate:

—

|

per il governo ungherese, da Z. Fehér, K. Szíjjártó e G. Koós, in qualità di
agenti,  
  
---|---  
  
—

|

per il governo danese, da V. Pasternak Jørgensen, in qualità di agente,  
  
---|---  
  
—

|

per il governo austriaco, da E. Riedl, in qualità di agente,  
  
---|---  
  
—

|

per la Commissione europea, da N. Yerrell e K. Talabér-Ritz, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
19, paragrafi 1 e 4, del regolamento (CE) n. 561/2006 del Parlamento europeo e
del Consiglio, del 15 marzo 2006, relativo all’armonizzazione di alcune
disposizioni in materia sociale nel settore dei trasporti su strada e che
modifica i regolamenti (CEE) n. 3821/85 e (CE) n. 2135/98 del Consiglio e
abroga il regolamento (CEE) n. 3820/85 del Consiglio (GU L 102, pag. 1).  
  
---|---  
  
2

|

Tale domanda è stata presentata nell’ambito di una controversia tra il sig.
Urbán e il Vám- és Pénzügyőrség Észak-alföldi Regionális Parancsnoksága
(comando della guardia doganale e di finanza della regione di Észak-Alföld),
in merito all’imposizione di una sanzione pecuniaria per la mancata osservanza
delle disposizioni relative all’utilizzo del foglio di registrazione
dell’apparecchio di controllo del camion condotto dal ricorrente principale.  
  
---|---  
  
Contesto normativo

Il diritto dell’Unione

3

|

Gli articoli 13-16 del regolamento (CEE) n. 3821/85 del Consiglio, del 20
dicembre 1985, relativo all’apparecchio di controllo nel settore dei trasporti
su strada (GU L 370, pag. 8), come modificato dal regolamento n. 561/2006 (in
prosieguo: il «regolamento n. 3821/85»), prevedono gli obblighi del datore di
lavoro e dei conducenti relativi all’utilizzo dell’apparecchio di controllo e
dei fogli di registrazione.  
  
---|---  
  
4

|

Ai sensi dell’articolo 15, paragrafo 5, del regolamento n. 3821/85:

«Il conducente deve apportare sul foglio di registrazione le seguenti
indicazioni:

|

a)

|

cognome e nome all’inizio dell’utilizzazione del foglio;  
  
---|---  
  
b)

|

data e luogo all’inizio e alla fine dell’utilizzazione del foglio;  
  
---|---  
  
c)

|

numero della targa del veicolo al quale è assegnato prima del primo viaggio
registrato sul foglio e, in seguito, in caso di cambiamento di veicolo, nel
corso dell’utilizzazione del foglio;  
  
---|---  
  
d)

|

la lettura del contachilometri:

|

—

|

prima del primo viaggio registrato sul foglio,  
  
---|---  
  
—

|

alla fine dell’ultimo viaggio registrato sul foglio,  
  
---|---  
  
—

|

in caso di cambio di veicolo durante la giornata di servizio (contatore del
veicolo al quale è stato assegnato e contatore del veicolo al quale sarà
assegnato);  
  
---|---  
  
e)

|

se del caso, l’ora del cambio di veicolo».  
  
---|---  
  
5

|

L’articolo 15 del regolamento n. 3821/85, al paragrafo 7, lettera c), dispone
quanto segue:

«Un agente abilitato al controllo può verificare il rispetto del regolamento
(CE) n. 561/2006 attraverso l’esame dei fogli di registrazione, dei dati
visualizzati o stampati che sono stati registrati dall’apparecchio di
controllo o tramite la carta del conducente o, in assenza di essi, attraverso
l’esame di qualsiasi altro documento probante che permetta di giustificare
l’inosservanza di una delle disposizioni quali quelle di cui all’articolo 16,
paragrafi 2 e 3».  
  
---|---  
  
6

|

L’articolo 19, paragrafi 1 e 4, del regolamento n. 561/2006 enuncia il
seguente:

«1. Gli Stati membri stabiliscono le sanzioni applicabili in caso di
infrazione delle disposizioni del presente regolamento e del regolamento (CEE)
n. 3821/85 e adottano i provvedimenti necessari a garantirne l’applicazione.
Le sanzioni devono essere effettive, proporzionate, dissuasive e non
discriminatorie. (...).

(…)

4\. Gli Stati membri provvedono affinché un sistema di sanzioni proporzionate,
che possono includere sanzioni pecuniarie, si applichi nei casi di
inosservanza del presente regolamento o del regolamento (CEE) n. 3821/85 da
parte delle imprese o dei caricatori, spedizionieri, operatori turistici,
capifila, subappaltatori e agenzie di collocamento conducenti ad esse
associati».  
  
---|---  
  
7

|

L’articolo 9, paragrafi 1 e 3, della direttiva 2006/22/CE del Parlamento
europeo e del Consiglio, del 15 marzo 2006, sulle norme minime per
l’applicazione dei regolamenti (CEE) n. 3820/85 e (CEE) n. 3821/85 del
Consiglio relativi a disposizioni in materia sociale nel settore dei trasporti
su strada e che abroga la direttiva 88/599/CEE del Consiglio (GU L 102, pag.
35), così prevede:

«1. Gli Stati membri introducono un sistema di classificazione del rischio da
applicare alle imprese di trasporti, sulla base del numero relativo e della
gravità delle infrazioni commesse dalle singole imprese alle disposizioni dei
regolamenti (CEE) n. 3820/85 o (CEE) n. 3821/85. (...).

(…)

3\. Un elenco iniziale delle infrazioni ai regolamenti (CEE) n. 3820/85 e
(CEE) n. 3821/85 è riportato nell’allegato III.

Allo scopo di definire linee direttrici sulla valutazione delle infrazioni dei
regolamenti (CEE) n. 3820/85 e (CEE) n. 3821/85, la Commissione può, ove
opportuno, conformemente alla procedura di cui all’articolo 12, paragrafo 2,
adattare l’allegato III onde definire linee direttrici su una gamma comune di
infrazioni, suddivise in categorie in funzione della loro gravità.

(…)».  
  
---|---  
  
Il diritto nazionale

8

|

L’articolo 20, paragrafi 1 e 4, della legge del 1998 n. I, relativa ai
trasporti su strada (a közúti közlekedésről szóló 1988. évi I. törvény; in
prosieguo: la «legge sui trasporti»), nella versione vigente (Magyar Közlöny
2006/1) al momento della commissione della violazione, stabilisce quanto
segue:

«1. È assoggettabile a sanzione pecuniaria chiunque violi le disposizioni
della presente legge o di altri testi normativi, vale a dire:

(…)

|

c)

|

le disposizioni relative ai periodi di guida, di interruzione e di riposo di
cui al [regolamento n. 561/2006], della presente legge nonché dell’Accordo
europeo relativo alle prestazioni lavorative degli equipaggi dei veicoli
addetti ai trasporti internazionali su strada (AETR), promulgato con legge del
2001 n. IX;  
  
---|---  
  
d)

|

le disposizioni relative all’impiego dell’apparecchio di controllo e dei
dischi del cronotachigrafo di cui al [regolamento n. 3821/85] nonché di cui
alla presente legge;  
  
---|---  
  
(…)

4\. È assoggettabile ad una sanzione pecuniaria compresa tra HUF 50 000 e HUF
800000 chiunque violi le disposizioni del paragrafo 1. Uno specifico testo
normativo determina l’importo delle sanzioni che possono essere inflitte in
caso di violazione delle varie disposizioni contemplate. Qualora più soggetti
siano considerati responsabili della violazione delle disposizioni di cui al
paragrafo 1, si deve ripartire l’importo previsto della sanzione in funzione
della rispettiva responsabilità dei soggetti interessati.

(…)».  
  
9

|

Lo specifico testo normativo contemplato all’articolo 20, paragrafo 4, della
legge sui trasporti e applicabile ai fatti di cui trattasi nella causa
principale era il decreto governativo n. 57/2007, del 31 marzo 2007, recante
fissazione dell’importo delle sanzioni che possono essere inflitte in caso di
violazione di determinate disposizioni in materia di trasporto su strada di
merci e persone (a közúti árufuvarozáshoz és személyszállításhoz kapcsolódó
egyes rendelkezések megsértése esetén kiszabható bírságok összegéről szóló
57/2007. (III. 31.) Korm. rendelet), (Magyar Közlöny 2007/39; in prosieguo: il
«decreto governativo n. 57/2007»).  
  
---|---  
  
10

|

Ai sensi dell’articolo 1, paragrafo 1, del decreto governativo n. 57/2007:

«In caso di violazione dell’articolo 20, paragrafo 1, della legge, le sanzioni
pecuniarie previste agli artt. 2-10 saranno inflitte nel contesto di un
procedimento amministrativo».  
  
---|---  
  
11

|

L’articolo 5, paragrafo 1, del decreto governativo n. 57/2007 dispone quanto
segue:

«1.È assoggettato a una sanzione di importo pari a quello risultante nella
tabella n. 4 chiunque contravvenga alle disposizioni di cui all’articolo 20,
paragrafo 1, lettera d), della legge [sui trasporti].

Se l’autorità che effettua il controllo accerta la mancanza del documento
contemplato al punto n. 1, ma il documento che manca, valido alla data del
controllo, è presentato a detta autorità entro gli otto giorni dalla data del
controllo, occorre ridurre del 50% l’importo della sanzione previsto al punto
di cui trattasi».  
  
---|---  
  
12

|

Detta tabella, all’epoca dei fatti di cui alla causa principale, si presentava
come segue:

|

n.

|

Azioni o carenze documentali per le quali è prevista l’inflizione di una
sanzione pecuniaria

|

Fondamento normativo

|

Importo della sanzione (in HUF)  
  
---|---|---|---  
  
3

|

Violazione delle disposizioni relative all’utilizzazione dei fogli di
registrazione

|

Articoli 13-16 del regolamento n. 3821/85

|

100 000  
  
Procedimento principale e questioni pregiudiziali

13

|

Il 25 marzo 2009, nell’ambito di un controllo stradale effettuato alla
frontiera di Ártánd, una pattuglia dell’autorità doganale di Debrecen
(Ungheria) ha esaminato l’apparecchio di controllo e i dischi di registrazione
del sig. Urbán, che conduceva un camion immatricolato in Ungheria e in
transito dall’Ungheria verso la Romania. Il controllo non ha rivelato alcuna
mancanza in relazione all’utilizzazione del cronotachigrafo. Tuttavia, uno dei
quindici dischi di registrazione presentati dal sig. Urbán non indicava il
chilometraggio all’arrivo.  
  
---|---  
  
14

|

Di conseguenza, l’autorità doganale di primo grado, con decisione del 25 marzo
2009, ha inflitto al sig. Urbán una sanzione amministrativa pari a HUF 100000
(corrispondente, in tale data, a circa EUR 332), a causa della violazione
delle disposizioni relative ai criteri di utilizzazione dei fogli di
registrazione.  
  
---|---  
  
15

|

Il sig. Urbán ha proposto un ricorso amministrativo avverso detta decisione al
fine di ottenere l’annullamento della sanzione inflitta o la diminuzione del
suo importo, facendo valere che l’imposizione di tale sanzione risultava
eccessiva rispetto all’omissione contestata, dal momento che il foglio di
viaggio indicava il chilometraggio.  
  
---|---  
  
16

|

Il convenuto principale, in quanto autorità di secondo grado, ha respinto
detto ricorso il 12 maggio 2009, dichiarando che l’autorità di primo grado
aveva giustamente applicato l’articolo 5, paragrafo 1, del decreto governativo
n. 57/2007 e la tabella n. 4, punto 3, menzionata in tale disposizione, sulla
quale figura l’infrazione oggettiva e l’importo della sanzione corrispondente
che l’autorità doganale è obbligata ad imporre.  
  
---|---  
  
17

|

Il sig. Urbán ha proposto un ricorso in sede giurisdizionale avverso detta
decisione dinanzi all’Hajdú-Bihar Megyei Bíróság (Tribunale provinciale di
Hajdú-Bihar) al fine di ottenerne l’annullamento. Ribadendo gli argomenti
presentati nel suo ricorso amministrativo, egli ha fatto valere che la
circostanza che il foglio di registrazione dell’apparecchio di controllo non
indicasse il chilometraggio finale al termine dell’ultimo viaggio non
comportava alcuna possibilità di abuso, in quanto tale indicazione figurava
nel foglio di viaggio. L’informazione mancante nel foglio di registrazione
avrebbe potuto quindi essere verificata con precisione sulla base delle
informazioni fornite dal foglio di viaggio.  
  
---|---  
  
18

|

È in tale contesto che l’Hajdú-Bihar Megyei Bíróság, nutrendo dubbi circa la
proporzionalità del regime sanzionatorio previsto dal decreto governativo n.
57/2007 rispetto all’obiettivo enunciato dai regolamenti nn. 3821/85 e
561/2006, ha deciso di sospendere il procedimento e di sottoporre alla Corte
le seguenti questioni pregiudiziali:

|

«1)

|

Se sia compatibile con il requisito di proporzionalità previsto dall’articolo
19, paragrafi 1 e 4, del regolamento [n. 561/2006] un regime sanzionatorio che
prescrive obbligatoriamente l’imposizione di una sanzione pecuniaria di
ammontare forfetario, pari a HUF 100000, per qualsivoglia violazione degli
articoli 13-16 del regolamento [n. 3821/85].  
  
---|---  
  
2)

|

Se sia conforme al requisito della proporzionalità un regime sanzionatorio che
non gradua l’importo della sanzione in funzione della gravità dell’infrazione
commessa.  
  
---|---  
  
3)

|

Se sia conforme al requisito della proporzionalità un regime sanzionatorio che
non consente di tener conto di alcun motivo di giustificazione a favore
dell’autore dell’infrazione.  
  
---|---  
  
4)

|

Se sia conforme al requisito della proporzionalità un regime sanzionatorio che
non effettua alcuna differenziazione in base alle circostanze personali
proprie dell’autore dell’infrazione».  
  
---|---  
  
Sulle questioni pregiudiziali

Sulla prima e sulla seconda questione

19

|

Con la prima e la seconda questione, che occorre trattare congiuntamente, il
giudice del rinvio intende sapere, in sostanza, se il requisito della
proporzionalità di cui all’articolo 19, paragrafi 1 e 4, del regolamento n.
561/2006 debba essere interpretato nel senso che esso osta ad un regime
sanzionatorio, come quello introdotto dal decreto governativo n. 57/2007, che
prevede l’imposizione di una sanzione di ammontare forfetario per tutte le
infrazioni, qualunque sia la loro gravità, alle norme relative all’utilizzo
dei fogli di registrazione enunciate agli articoli 13-16 del regolamento n.
3821/85.  
  
---|---  
  
20

|

In via preliminare, occorre ricordare che, in base al ventisettesimo
«considerando» del regolamento n. 561/2006, ai fini di un’applicazione chiara
ed efficace delle norme relative ai tempi di guida e di riposo, è auspicabile
garantire regole comuni in materia di responsabilità delle imprese di
trasporto e dei conducenti in caso di violazione del regolamento di cui
trattasi. Tale responsabilità può tradursi in sanzioni penali, civili o
amministrative negli Stati membri.  
  
---|---  
  
21

|

A tal proposito, l’articolo 19, paragrafo 1, di detto regolamento impone agli
Stati membri di stabilire «sanzioni applicabili in caso di infrazione delle
disposizioni del presente regolamento e del regolamento n. 3821/85[,] (...)
che devono essere effettive, proporzionate, dissuasive e non discriminatorie».  
  
---|---  
  
22

|

Tuttavia, è giocoforza constatare che tale regolamento non contiene norme più
precise riguardo alla fissazione di dette sanzioni nazionali e non stabilisce,
in particolare, alcun criterio esplicito in ordine alla valutazione della
proporzionalità di siffatte sanzioni.  
  
---|---  
  
23

|

Orbene, secondo una giurisprudenza costante, in mancanza di armonizzazione
della normativa dell’Unione nel settore delle sanzioni applicabili in caso di
inosservanza delle condizioni previste da un regime istituito da tale
normativa, gli Stati membri possono scegliere le sanzioni che sembrano loro
appropriate. Essi tuttavia sono tenuti ad esercitare questa competenza nel
rispetto del diritto dell’Unione e dei suoi principi generali e, di
conseguenza, nel rispetto del principio di proporzionalità (v., segnatamente,
sentenze del 12 luglio 2001, Louloudakis, C-262/99, Racc. pag. I-5547, punto
67, e 29 luglio 2010, Profaktor Kulesza, Frankowski, Jóźwiak, Orłowski,
C-188/09, Racc. pag. I-7639, punto 29).  
  
---|---  
  
24

|

Pertanto, nel caso di specie, le misure repressive consentite dalla normativa
nazionale di cui trattasi nella causa principale non devono eccedere i limiti
di ciò che è idoneo e necessario al conseguimento degli scopi legittimamente
perseguiti da tale normativa, fermo restando che, qualora sia possibile una
scelta tra più misure appropriate, si deve ricorrere alla meno restrittiva e
che gli inconvenienti causati non devono essere sproporzionati rispetto agli
scopi perseguiti (v., in tal senso, sentenza del 9 marzo 2010, ERG e a.,
C-379/08 e C-380/08, Racc. pag. I-2007, punto 86).  
  
---|---  
  
25

|

Nell’ambito dei regolamenti nn. 3821/85 e 561/2006, tali obiettivi consistono,
da un lato, nel miglioramento delle condizioni di lavoro dei conducenti cui si
applicano detti regolamenti nonché della sicurezza stradale in generale, e,
dall’altro, nella definizione di criteri uniformi relativi ai periodi di guida
e di riposo dei conducenti nonché nel loro controllo.  
  
---|---  
  
26

|

A tal fine, detti regolamenti prevedono un insieme di misure, segnatamente
criteri uniformi relativi ai periodi di guida e di riposo dei conducenti
nonché il loro controllo, la cui osservanza deve essere garantita dagli Stati
membri mediante l’applicazione di un regime sanzionatorio per qualsivoglia
violazione di tali regolamenti.  
  
---|---  
  
27

|

Sono questi i principi alla luce dei quali occorre rispondere alla prima e
alla seconda questione quali riformulate al punto 19 della presente sentenza.  
  
---|---  
  
28

|

Nella fattispecie, si deve rilevare che l’articolo 20, paragrafo 4, della
legge sui trasporti commina una sanzione compresa tra HUF 50 000 e HUF 800000
a carico di chiunque violi le disposizioni dei regolamenti nn. 3821/85 e
561/2006. Va altresì precisato che detta disposizione conferisce alle autorità
competenti la facoltà di fissare l’importo della sanzione in funzione della
natura e della gravità della violazione.  
  
---|---  
  
29

|

Tuttavia, il decreto governativo n. 57/2007, all’articolo 5, paragrafo 1,
stabilisce una sanzione di importo forfetario pari a HUF 100000 per
qualsivoglia violazione delle disposizioni relative all’utilizzo dei fogli di
registrazione di cui agli articoli 13-16 del regolamento n. 3821/85, senza
alcuna distinzione tra la natura e la gravità delle differenti violazioni di
cui trattasi.  
  
---|---  
  
30

|

Di conseguenza, anche se un sistema come quello di cui trattasi nella causa
principale può risultare appropriato al raggiungimento degli obiettivi
enunciati nei regolamenti nn. 3821/85 e 561/2006, si deve tuttavia constatare
che esso eccede i limiti di ciò che è necessario alla realizzazione degli
obiettivi legittimamente perseguiti da tali regolamenti.  
  
---|---  
  
31

|

È vero che dall’articolo 15, paragrafo 5, del regolamento n. 3821/85 risulta
che il conducente di un veicolo automobilistico deve apportare sul foglio di
registrazione la lettura del contachilometri «alla fine dell’ultimo viaggio
registrato sul foglio».  
  
---|---  
  
32

|

L’omissione di tale indicazione, tuttavia, contrariamente a quanto fatto
valere dall’Ungheria, deve essere considerata una violazione minore.  
  
---|---  
  
33

|

Infatti, come giustamente osservato dalla Commissione, le violazioni dei
regolamenti nn. 3821/85 e 561/2006 non presentano tutte lo stesso livello di
gravità. Le violazioni che possono impedire il controllo effettivo delle
condizioni di lavoro dei conducenti e dell’osservanza della sicurezza stradale
non possono essere classificate nella medesima categoria delle infrazioni
minori che, sebbene costituiscano una violazione delle disposizioni dei
regolamenti di cui trattasi, non ostano tuttavia ad un controllo
dell’osservanza degli obblighi previsti dalla normativa dell’Unione in esame.  
  
---|---  
  
34

|

A tal proposito, come altresì fatto valere dalla Commissione, la violazione
dell’articolo 15, paragrafo 7, del regolamento n. 3821/85, disposizione che
prevede che «il conducente deve essere in grado di presentare, a richiesta di
un agente di controllo, i fogli di registrazione della settimana in corso, e
in ogni caso il foglio dell’ultimo giorno della settimana precedente durante
il quale ha guidato», costituisce una violazione più grave di quella
dell’articolo 15, paragrafo 1, di detto regolamento, in base al quale i
conducenti sono tenuti a non utilizzare fogli di registrazione sporchi o
deteriorati e a proteggerli adeguatamente.  
  
---|---  
  
35

|

Analogamente, occorre constatare che l’omessa indicazione da parte di un
conducente, nel foglio di registrazione, della lettura del contachilometri
alla fine dell’ultimo viaggio ha un’incidenza minima, o addirittura alcuna,
sulla sicurezza stradale, tenuto conto degli altri obblighi elencati nel
medesimo articolo 15.  
  
---|---  
  
36

|

Tale affermazione è suffragata dal fatto che la Commissione, basandosi
sull’articolo 9, paragrafo 3, della direttiva 2006/22, ha adottato la
direttiva 2009/5/CE, del 30 gennaio 2009, che modifica l’allegato III della
direttiva 2006/22/CE (GU L 29, pag. 45), il quale contiene orientamenti su una
gamma comune di infrazioni ai regolamenti nn. 3821/85 e 561/2006, suddivise in
differenti categorie in funzione della loro gravità.  
  
---|---  
  
37

|

Anche se è vero che l’idea di una graduazione delle differenti violazioni
delle disposizioni dei regolamenti nn. 3821/85 e 561/2006 è stata precisata
solo successivamente mediante le direttive 2006/22 e 2009/5, che non sono
applicabili alla causa principale, è giocoforza tuttavia constatare che tale
idea risultava implicitamente già dal regolamento n. 561/2006. Infatti,
riguardo alle sanzioni, il suo ventiseiesimo «considerando» menzionava un
«insieme comune di misure a disposizione degli Stati membri».  
  
---|---  
  
38

|

Inoltre, detto allegato III, che distingue i gruppi di infrazioni al
regolamento n. 561/2006 e i gruppi di infrazioni al regolamento n. 3821/85,
indica, per ogni tipo di obbligo, la sua base giuridica, i tipi di infrazioni
e il livello di gravità di queste ultime. Tali infrazioni sono classificate in
tre livelli, vale a dire, «infrazione molto grave», «infrazione grave» e
«infrazione minore».  
  
---|---  
  
39

|

Quanto alle infrazioni al regolamento n. 3821/85, l’allegato di cui trattasi,
per quanto concerne gli obblighi relativi alle indicazioni da inserire e la
cui base giuridica è l’articolo 15, paragrafo 5, del regolamento n. 3821/85,
prevede l’infrazione recante il titolo «Lettura del contachilometri (fine)
mancante sul foglio di registrazione». Tale infrazione è considerata come
«infrazione minore».  
  
---|---  
  
40

|

Peraltro, nonostante il fatto che gli Stati membri debbano prevedere sanzioni
in caso di omessa indicazione del chilometraggio all’arrivo, è giocoforza
constatare che tale indicazione non è indispensabile ai fini di un buon esito
del controllo dell’osservanza dei criteri concernenti i tempi di guida e di
riposo. Del pari, qualunque omessa indicazione non costituisce la stessa
minaccia per la sicurezza stradale della violazione di altre disposizioni
della categoria di infrazioni relativa alle «indicazioni da inserire».  
  
---|---  
  
41

|

Di conseguenza, l’applicazione di una sanzione di importo forfetario per
qualsivoglia violazione delle norme relative all’utilizzo dei fogli di
registrazione, senza graduazione dell’importo di detta sanzione in funzione
della gravità dell’infrazione, risulta sproporzionata rispetto agli obiettivi
contemplati dalla normativa dell’Unione.  
  
---|---  
  
42

|

Inoltre, non deve trascurarsi il fatto che il 29 luglio 2009 il legislatore
ungherese ha adottato il decreto governativo n. 156/2009, non applicabile alla
controversia principale, con il quale è stato abrogato il decreto governativo
n. 57/2007 con effetto al 1o agosto 2009.  
  
---|---  
  
43

|

Il nuovo regime sanzionatorio introdotto da tale decreto governativo prevede
ormai una graduazione dell’importo della sanzione in funzione della gravità
delle infrazioni agli articoli 13-16 del regolamento n. 3821/85. Per quanto
concerne le infrazioni analoghe a quella esaminata nella causa principale,
detto decreto governativo fissa a HUF 30 000 l’importo della sanzione da
infliggere e qualifica tali infrazioni come «infrazioni minori».  
  
---|---  
  
44

|

Alla luce delle suesposte considerazioni, occorre rispondere alla prima e alla
seconda questione sollevate dichiarando che il requisito di proporzionalità di
cui all’articolo 19, paragrafi 1 e 4, del regolamento n. 561/2006 deve essere
interpretato nel senso che esso osta ad un regime sanzionatorio come quello
introdotto dal decreto governativo n. 57/2007 che prevede l’imposizione di una
sanzione di importo forfetario per tutte le infrazioni, qualunque sia la loro
gravità, alle disposizioni contenute negli articoli 13-16 del regolamento n.
3821/85, relative all’utilizzo dei fogli di registrazione.  
  
---|---  
  
Sulla terza e sulla quarta questione

45

|

Con la sua terza e quarta questione, che occorre trattare congiuntamente, il
giudice del rinvio intende sapere, in sostanza, se il requisito di
proporzionalità contemplato all’articolo 19, paragrafi 1 e 4, del regolamento
n. 561/2006 debba essere interpretato nel senso che esso osta, da un lato, ad
un regime sanzionatorio come quello di cui trattasi nella causa principale che
introduce una responsabilità oggettiva degli autori di un’infrazione e,
dall’altro, alla gravità della sanzione considerata da detto regime.  
  
---|---  
  
46

|

Va anzitutto ricordato che dagli atti emerge che le autorità nazionali
incaricate dell’applicazione dell’articolo 5, paragrafo 1, del decreto
governativo n. 57/2007 non hanno alcuna possibilità di discostarsi
dall’importo forfetario della sanzione previsto tenendo conto delle
circostanze concrete del caso di specie e, quindi, di adattare tale importo a
queste circostanze.  
  
---|---  
  
47

|

Riguardo, in primo luogo, alla compatibilità dell’introduzione di una
responsabilità oggettiva con il principio di proporzionalità, si deve
constatare che la Corte ha già dichiarato che un siffatto sistema che sanziona
la violazione di un regolamento, segnatamente in materia sociale nel settore
dei trasporti su strada, non è, di per sé, incompatibile con il diritto
comunitario (v., in tal senso, sentenze del 10 luglio 1990, Hansen, C-326/88,
Racc. pag. I-2911, punti 14-19, nonché del 2 ottobre 1991, Vandevenne e a.,
C-7/90, Racc. pag. I-4371, punti 16 e 17; v., per analogia, riguardo ad altri
settori, sentenza del 27 febbraio 1997, Ebony Maritime e Loten Navigation,
C-177/95, Racc. pag. I-1111, punto 36).  
  
---|---  
  
48

|

Infatti, a parere della Corte, l’introduzione di un sistema di responsabilità
oggettiva non è sproporzionata rispetto agli scopi perseguiti se questo
sistema ha la caratteristica di spingere i soggetti interessati a rispettare
le disposizioni di un regolamento e se gli obiettivi perseguiti rivestono un
interesse generale tale da giustificare l’introduzione di un siffatto sistema
(v., in tal senso, sentenza Hansen, cit., punto 19).  
  
---|---  
  
49

|

Sulla scorta di tale giurisprudenza, occorre ricordare poi che il regolamento
n. 3821/85 attribuisce segnatamente ai conducenti la responsabilità
dell’applicazione degli obblighi relativi all’apparecchio di controllo. Le
disposizioni di detto regolamento sull’utilizzo dei fogli di registrazione
definiscono con precisione il modo in cui i conducenti devono registrare le
informazioni necessarie, come la lettura del contachilometri. Pertanto, in
forza dell’articolo 15, paragrafo 5, lettera d), secondo trattino, di detto
regolamento, il chilometraggio d’arrivo deve essere obbligatoriamente indicato
nel foglio di registrazione.  
  
---|---  
  
50

|

In forza della normativa ungherese, questo obbligo è stato violato in quanto
la lettura del contachilometri corrispondente alla fine dell’ultimo viaggio
non figura nel foglio di registrazione. Per non trovarsi in una situazione di
violazione, il conducente deve quindi soddisfare gli obblighi quali definiti
dal regolamento n. 3821/85.  
  
---|---  
  
51

|

L’introduzione di un sistema di responsabilità oggettiva da parte della
normativa ungherese può essere giustificata poiché, da un lato, detto sistema
di responsabilità oggettiva ha la caratteristica di incoraggiare i conducenti
a rispettare le disposizioni del regolamento n. 3821/85 e, dall’altro, la
sicurezza stradale e il miglioramento delle condizioni sociali dei conducenti
rivestono un interesse generale.  
  
---|---  
  
52

|

Pertanto, il fatto di prevedere un sistema di responsabilità oggettiva, come
quello di cui trattasi nella causa principale, che sanziona la violazione di
detto regolamento non è, di per sé, incompatibile con il diritto dell’Unione.  
  
---|---  
  
53

|

Per quanto concerne, in secondo luogo, la gravità della sanzione pecuniaria
prevista dal regime sanzionatorio in esame nella causa principale, occorre
ricordare la giurisprudenza citata ai punti 23 e 24 della presente sentenza,
secondo la quale gli Stati membri possono scegliere le sanzioni che sembrano
loro appropriate. Essi sono tuttavia tenuti ad esercitare questa competenza
nel rispetto del diritto dell’Unione e dei suoi principi generali e, di
conseguenza, nel rispetto del principio di proporzionalità. Pertanto, le
misure repressive non devono, in particolare, eccedere quanto necessario al
conseguimento degli scopi legittimamente perseguiti dalla normativa di cui
trattasi e, inoltre, non devono essere sproporzionate rispetto a questi
obiettivi.  
  
---|---  
  
54

|

Orbene, a tal proposito va notato che il principio di proporzionalità si
impone agli Stati membri non solamente per quanto concerne la determinazione
degli elementi costitutivi di un’infrazione e delle norme relative all’entità
delle sanzioni pecuniarie, ma anche riguardo alla valutazione degli elementi
che possono essere presi in considerazione per la fissazione della sanzione.  
  
---|---  
  
55

|

Ciò precisato, è giocoforza constatare che l’obbligo per le autorità
nazionali, tenute a sanzionare le infrazioni ai regolamenti nn. 3821/85 e
561/2006, di infliggere una sanzione di importo forfetario pari a HUF 100000,
senza potere tener conto delle circostanze concrete del caso di specie e, ove
opportuno, di ridurre l’importo di tale sanzione non soddisfa le condizioni
richieste dalla giurisprudenza citata ai punti 23 e 24 della presente
sentenza.  
  
---|---  
  
56

|

Pertanto, il regime sanzionatorio ungherese risulta sproporzionato, in
particolare in una fattispecie come quella che è all’origine della causa
principale, in cui solo uno dei quindici dischi controllati non era
debitamente registrato, vale a dire che esso non indicava il chilometraggio
all’arrivo. Inoltre, dagli atti presentati alla Corte emerge che l’omessa
compilazione controversa nella causa principale non poteva costituire un
abuso, poiché l’indicazione mancante nel foglio di registrazione figurava per
contro nel foglio di viaggio.  
  
---|---  
  
57

|

Infatti, per quanto concerne, da un lato, la condizione secondo cui la misura
repressiva non deve eccedere quanto necessario alla realizzazione degli
obiettivi legittimamente perseguiti dalla normativa di cui trattasi nella
causa principale, occorre constatare che le autorità nazionali competenti
potrebbero conseguire gli obiettivi contemplati anche mediante misure meno
restrittive, dal momento che, in realtà, l’infrazione commessa non
pregiudicava gli obiettivi della sicurezza stradale e le condizioni di lavoro
dei conducenti, previsti ai regolamenti nn. 3821/85 e 561/2006.  
  
---|---  
  
58

|

D’altro lato, quanto alla condizione secondo cui la misura repressiva non deve
essere sproporzionata rispetto a tali obiettivi, va rilevato che l’importo di
detta sanzione, come emerge dalla decisione di rinvio, è quasi equivalente al
reddito medio netto mensile di un lavoratore subordinato in Ungheria. Di
conseguenza, nella causa principale, l’entità della sanzione risulta
sproporzionata rispetto all’infrazione commessa.  
  
---|---  
  
59

|

Alla luce delle suesposte considerazioni, si deve rispondere alla terza e alla
quarta questione sollevate dichiarando che il requisito di proporzionalità di
cui all’articolo 19, paragrafi 1 e 4, del regolamento n. 561/2006 deve essere
interpretato nel senso che esso non osta ad un regime sanzionatorio quale
quello introdotto dal decreto governativo n. 57/2007 che istituisce una
responsabilità oggettiva. Detto requisito, per contro, deve essere
interpretato nel senso che esso osta all’entità della sanzione prevista da
tale sistema.  
  
---|---  
  
Sulle spese

60

|

Nei confronti delle parti nella causa principale il presente procedimento
costituisce un incidente sollevato dinanzi al giudice del rinvio, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Prima Sezione) dichiara:  
  
---|---  
|  |

1)

|

Il requisito di proporzionalità di cui all’articolo 19, paragrafi 1 e 4, del
regolamento (CE) n. 561/2006 del Parlamento europeo e del Consiglio, del 15
marzo 2006, relativo all’armonizzazione di alcune disposizioni in materia
sociale nel settore dei trasporti su strada e che modifica i regolamenti del
Consiglio (CEE) n. 3821/85 e (CE) n. 2135/98 e abroga il regolamento (CEE) n.
3820/85 del Consiglio, deve essere interpretato nel senso che esso osta ad un
regime sanzionatorio come quello introdotto dal decreto governativo n.
57/2007, recante fissazione dell’importo delle sanzioni che possono essere
inflitte in caso di violazione di determinate disposizioni in materia di
trasporto su strada di merci e persone (a közúti árufuvarozáshoz és
személyszállításhoz kapcsolódó egyes rendelkezések megsértése esetén
kiszabható bírságok összegéről szóló 57/2007. Korm. rendelet), del 31 marzo
2007, che prevede l’imposizione di una sanzione di importo forfetario per
tutte le infrazioni, qualunque sia la loro gravità, alle disposizioni relative
all’utilizzo dei fogli di registrazione contenute negli articoli 13-16 del
regolamento (CEE) n. 3821/85 del Consiglio, del 20 dicembre 1985, relativo
all’apparecchio di controllo nel settore dei trasporti su strada, come
modificato dal regolamento n. 561/2006.  
  
---|---  
|  |

2)

|

Il requisito di proporzionalità di cui all’articolo 19, paragrafi 1 e 4, del
regolamento n. 561/2006 deve essere interpretato nel senso che esso non osta
ad un regime sanzionatorio quale quello introdotto dal decreto governativo n.
57/2007, del 31 marzo 2007, recante fissazione dell’importo delle sanzioni che
possono essere inflitte in caso di violazione di determinate disposizioni in
materia di trasporto su strada di merci e persone, che istituisce una
responsabilità oggettiva. Detto requisito, per contro, deve essere
interpretato nel senso che esso osta all’entità della sanzione prevista da
tale sistema.  
  
---|---  
|

Firme  
  
---|---  
  
* * *

( *1 ) Lingua processuale: l’ungherese.

