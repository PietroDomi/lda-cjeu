

SENTENZA DELLA CORTE (Settima Sezione)

17 dicembre 2015 ( * )

«Rinvio pregiudiziale — Regolamento (CE) n. 44/2001 — Ambito di applicazione —
Competenze esclusive — Articolo 22, punto 1 — Controversia in materia di
diritti reali immobiliari — Nozione — Domanda di scioglimento mediante vendita
di una comproprietà indivisa su beni immobili»

Nella causa C‑605/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Korkein oikeus (Corte suprema,
Finlandia), con decisione del 22 dicembre 2014, pervenuta in cancelleria il 30
dicembre 2014, nel procedimento

Virpi Komu,

Hanna Ruotsalainen,

Ritva Komu

contro

Pekka Komu,

Jelena Komu,

LA CORTE (Settima Sezione),

composta da C. Toader (relatore), presidente di sezione, A. Rosas e A.
Prechal, giudici,

avvocato generale: M. Szpunar

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per il governo finlandese, da H. Leppo, in qualità di agente;  
  
---|---  
  
—

|

per il governo ceco, da M. Smolek e J. Vláčil, in qualità di agenti;  
  
---|---  
  
—

|

per il governo ellenico, da K. Georgiadis e S. Lekkou, in qualità di agenti;  
  
---|---  
  
—

|

per il governo spagnolo, da M. García‑Valdecasas Dorrego, in qualità di
agente,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
22, punto 1, del regolamento (CE) n. 44/2001 del Consiglio, del 22 dicembre
2000, concernente la competenza giurisdizionale, il riconoscimento e
l’esecuzione delle decisioni in materia civile e commerciale (GU L 12, pag.
1).  
  
---|---  
  
2

|

Tale domanda è stata presentata nell’ambito di una controversia tra i
comproprietari di due beni immobili situati in Spagna, in merito allo
scioglimento mediante vendita della comproprietà indivisa relativa a tali
beni.  
  
---|---  
  
Contesto normativo

Diritto dell’Unione

3

|

I considerando 11 e 12 del regolamento n. 44/2001 sono così formulati:

|

«(11)

|

Le norme sulla competenza devono presentare un alto grado di prevedibilità ed
articolarsi intorno al principio della competenza del giudice del domicilio
del convenuto, la quale deve valere in ogni ipotesi salvo in alcuni casi
rigorosamente determinati, nei quali la materia del contendere o l’autonomia
delle parti giustifichi un diverso criterio di collegamento. (...)  
  
---|---  
  
(12)

|

Il criterio del foro del domicilio del convenuto deve essere completato
attraverso la previsione di fori alternativi, ammessi in base al collegamento
stretto tra l’organo giurisdizionale e la controversia, ovvero al fine di
agevolare la buona amministrazione della giustizia».  
  
---|---  
  
4

|

L’articolo 2 di detto regolamento, che figura nella sezione I del capo II del
medesimo, intitolata «Disposizioni generali», al suo paragrafo 1 prevede
quanto segue:

«Salve le disposizioni del presente regolamento, le persone domiciliate nel
territorio di un determinato Stato membro sono convenute, a prescindere dalla
loro nazionalità, davanti ai giudici di tale Stato membro».  
  
---|---  
  
5

|

In forza dell’articolo 3, paragrafo 1, di detto regolamento:

«Le persone domiciliate nel territorio di uno Stato membro possono essere
convenute davanti ai giudici di un altro Stato membro solo in base alle norme
enunciate nelle sezioni da 2 a 7 del presente capo».  
  
---|---  
  
6

|

L’articolo 22 del regolamento citato, che figura nella sezione 6 del capo II
del medesimo, intitolata «Competenze esclusive», al suo punto 1, primo comma,
dispone quanto segue:

«Indipendentemente dal domicilio, hanno competenza esclusiva:

|

1)

|

in materia di diritti reali immobiliari e di contratti d’affitto di immobili,
i giudici dello Stato membro in cui l’immobile è situato».  
  
---|---  
  
7

|

Ai termini dell’articolo 25 del regolamento n. 44/2001, che figura nella
sezione 8 del capo II di quest’ultimo, intitolata «Esame della competenza e
della ricevibilità dell’azione»:

«Il giudice di uno Stato membro, investito a titolo principale di una
controversia per la quale l’articolo 22 stabilisce la competenza esclusiva di
un giudice di un altro Stato membro, dichiara d’ufficio la propria
incompetenza».  
  
---|---  
  
Il diritto finlandese

8

|

In Finlandia, i rapporti di comproprietà sono disciplinati dalla legge n.
180/1958, relativa a taluni rapporti di comproprietà (Laki eräistä
yhteisomistussuhteista), la quale si applica alla proprietà tanto immobiliare
quanto mobiliare.  
  
---|---  
  
9

|

Per quanto attiene allo scioglimento di una comproprietà indivisa, gli
articoli 9 e 11 della legge citata dispongono quanto segue:

«9. Ciascun comproprietario può chiedere la separazione della sua quota del
bene comune mediante divisione. L’articolo 4 del capo 12 della legge sulle
successioni si applica mutatis mutandis.

Qualora la divisione del bene non sia praticabile o sia eccessivamente onerosa
ovvero possa ridurre in misura rilevante il valore del bene, il giudice, su
richiesta di un comproprietario e sentiti gli altri comproprietari, a seguito
di convocazione a cura del comproprietario richiedente, può disporre la
vendita del bene ai fini dello scioglimento del rapporto di comproprietà.

(...)

11\. Ai fini della vendita del bene e della ripartizione del ricavato della
vendita, il giudice nomina, se necessario, un fiduciario. Qualora venga
disposta la vendita all’asta del bene, il fiduciario, sentiti i
comproprietari, provvede a determinare le condizioni di vendita ove non vi
abbia provveduto il giudice, a rendere pubblica la vendita all’asta nonché a
dare esecuzione alla stessa o a disporre affinché vi venga data esecuzione.
Nel caso in cui sia concluso un atto di vendita, questo deve essere
sottoscritto dal fiduciario».  
  
---|---  
  
Il diritto spagnolo

10

|

L’articolo 10 del codice civile (Código Civil) dispone quanto segue:

«Il possesso, la proprietà e gli altri diritti su beni immobili nonché la loro
pubblicità sono disciplinati dalla legge del luogo in cui essi sono situati».  
  
---|---  
  
11

|

Ai sensi l’articolo 406 di detto codice, «[l]e norme relative alla divisione
ereditaria sono applicabili allo scioglimento della comunione».  
  
---|---  
  
12

|

Per quanto attiene alla competenza dei giudici spagnoli, l’articolo 52 del
codice di procedura civile (Ley de Enjuiciamiento Civil), intitolato
«Competenza territoriale in determinati casi», ha il seguente tenore:

«1. Nei casi d’appresso indicati le norme sulla competenza di cui agli
articoli precedenti non trovano applicazione e la competenza viene determinata
in base alle disposizioni che seguono:

|

1o

|

Nelle controversie in materia di successione in cui sono esperite azioni
vertenti su beni immobili, il foro competente è quello del luogo in cui è
situato il bene controverso. Quando l’azione reale ha ad oggetto diversi beni
immobili ovvero un unico bene immobile che insiste su diverse circoscrizioni,
è competente il foro di una qualunque di tali circoscrizioni a scelta della
parte attrice.  
  
---|---  
  
(...)».  
  
Procedimento principale e questione pregiudiziale

13

|

Dalla decisione di rinvio emerge che il sig. Pekka Komu nonché le sigg.re
Jelena Komu, Ritva Komu, Virpi Komu e Hanna Ruotsalainen sono residenti in
Finlandia e sono comproprietari, per quanto riguarda le prime tre persone,
ciascuno in misura del 25% e, per quanto riguarda le ultime due, ciascuno in
misura del 12,5%, di una casa situata a Torrevieja (Spagna). La sig.ra Ritva
Komu è inoltre titolare di un diritto d’usufrutto, trascritto sui registri
immobiliari spagnoli, sulle quote detenute dalle sigg.re Virpi Komu e Hanna
Ruotsalainen.  
  
---|---  
  
14

|

Il sig. Pekka Komu nonché le sigg.re Ritva Komu, Virpi Komu e Hanna
Ruotsalainen sono inoltre comproprietari, il sig. Pekka Komu in misura del
50%, la sig.ra Ritva Komu in misura del 25% e le sigg.re Virpi Komu e Hanna
Ruotsalainen in misura del 12,5% ciascuna, di un appartamento ubicato nel
medesimo comune. La sig.ra Ritva Komu è altresì titolare di un diritto di
usufrutto, trascritto nei summenzionati registri immobiliari, sulle quote
detenute dalle sigg.re Virpi Komu e Hanna Ruotsalainen.  
  
---|---  
  
15

|

Desiderando conseguire la separazione delle quote da esse detenute nei due
immobili in questione, e in difetto di accordo circa lo scioglimento del
rapporto di comproprietà, le sigg.re Ritva Komu, Virpi Komu e Hanna
Ruotsalainen hanno agito dinanzi all’Etelä-Savon käräjäoikeus (Tribunale di
primo grado del Savo meridionale, Finlandia) chiedendo la designazione di un
avvocato cui fosse assegnato mandato a vendere i suddetti immobili e la
fissazione di un prezzo minimo di vendita per ciascuno di essi.  
  
---|---  
  
16

|

Facendo valere che l’articolo 22, punto 1, del regolamento n. 44/2001
sancisce, in materia di diritti reali immobiliari, la competenza esclusiva dei
giudici dello Stato membro in cui è situato l’immobile, il sig. Pekka Komu e
la sig.ra Jelena Komu hanno concluso per l’irricevibilità della suddetta
domanda ed hanno precisato che un’eventuale decisione nel merito da parte
dell’Etelä-Savon käräjäoikeus (Tribunale di primo grado del Savo meridionale)
non potrebbe essere riconosciuta in Spagna in forza di dette disposizioni.
Inoltre, le stesse parti hanno fatto osservare che la proprietà dei due
immobili di cui trattasi nel procedimento principale era gravata di un diritto
di usufrutto trascritto nei registri immobiliari in favore della sig.ra Ritva
Komu e che tale circostanza era atta a precludere la vendita degli stessi
immobili a un terzo.  
  
---|---  
  
17

|

Con decisione del 9 ottobre 2012, l’Etelä-Savon käräjäoikeus (Tribunale di
primo grado del Savo meridionale), dopo avere dichiarato la propria competenza
a statuire nel merito della controversia principale, ha accolto la domanda, ha
designato un fiduciario, lo ha incaricato di vendere all’asta detti beni
immobili e di suddividere il ricavato della vendita tra i comproprietari, ed
ha fissato il prezzo minimo di vendita dei medesimi immobili.  
  
---|---  
  
18

|

Il sig. Pekka Komu e la sig.ra Jelena Komu hanno interposto appello avverso la
suddetta decisione dinanzi all’Itä-Suomen hovioikeus (Corte d’appello della
Finlandia orientale).  
  
---|---  
  
19

|

Con decisione del 7 maggio 2013, tale giudice ha ritenuto che la domanda di
scioglimento mediante vendita di una comproprietà su un bene immobile
configuri un’azione avente ad oggetto un diritto reale immobiliare, ai sensi
dell’articolo 22, punto 1, del regolamento n. 44/2001. Conseguentemente, tale
giudice ha affermato la competenza dei giudici spagnoli, ha annullato la
decisione di primo grado e ha, quindi, respinto la domanda in questione in
quanto irricevibile.  
  
---|---  
  
20

|

Adito in via di ricorso dalle ricorrenti, il Korkein oikeus (Corte suprema),
dopo aver ricordato la giurisprudenza della Corte rilevante in materia, ha
nondimeno affermato di nutrire dubbi sulla questione se una domanda
giudiziale, come quella di cui trattasi nel procedimento principale, rientri
nella competenza esclusiva del foro dello Stato membro in cui è situato
l’immobile interessato. Tale giudice ha, pertanto, deciso di sospendere il
procedimento e di sottoporre alla Corte la seguente questione pregiudiziale:  
  
---|---  
  
Sulla questione pregiudiziale

21

|

Con tale questione, il giudice del rinvio chiede, in sostanza, se l’articolo
22, punto 1, primo comma, del regolamento n. 44/2001 debba essere interpretato
nel senso che una domanda giudiziale diretta allo scioglimento, mediante una
vendita la cui esecuzione sia affidata ad un fiduciario, della comproprietà
indivisa su un bene immobile è sussumibile nella categoria delle controversie
«in materia di diritti reali immobiliari» ai sensi di tale disposizione.  
  
---|---  
  
22

|

In via preliminare, occorre ricordare che, in forza dell’articolo 22, punto 1,
primo comma, del regolamento n. 44/2001, i giudici dello Stato membro in cui
l’immobile è situato (forum rei sitae) dispongono di una competenza esclusiva
in materia di diritti reali immobiliari.  
  
---|---  
  
23

|

La Corte, nella sua giurisprudenza relativa all’articolo 16, punto 1, lettera
a), della Convenzione del 27 settembre 1968, concernente la competenza
giurisdizionale e l’esecuzione delle decisioni in materia civile e commerciale
(GU 1972, L 299, pag. 32; in prosieguo: la «Convenzione di Bruxelles»), la
quale è altresì valida per quanto riguarda l’interpretazione dell’articolo 22,
punto 1, del regolamento n. 44/2001, ha già avuto occasione di rilevare che,
onde garantire, nella misura del possibile, la parità e l’uniformità dei
diritti e degli obblighi che derivano da tale Convenzione per gli Stati
contraenti e le persone interessate, il senso dell’espressione «in materia di
diritti reali immobiliari» deve essere determinato in materia autonoma nel
diritto dell’Unione (sentenza Weber, C‑438/12, EU:C:2014:212, punto 40 e
giurisprudenza ivi citata).  
  
---|---  
  
24

|

Allo stesso modo, da una giurisprudenza costante della Corte relativa alla
Convenzione di Bruxelles, trasponibile al regolamento n. 44/2001, emerge che,
in quanto introducono un’eccezione alle regole generali sulla competenza
sancite da tale regolamento, e in particolare alla regola, di cui all’articolo
2, paragrafo 1, di quest’ultimo, secondo cui, fatte salve le disposizioni di
detto regolamento, le persone domiciliate nel territorio di un determinato
Stato membro sono convenute davanti ai giudici di tale Stato membro, le
disposizioni dell’articolo 22, punto 1, dello stesso regolamento non devono
essere interpretate in senso più ampio di quanto non richieda la loro
finalità. Infatti, tali disposizioni hanno l’effetto di privare le parti della
scelta – che altrimenti spetterebbe loro – del foro competente e, in taluni
casi, di portarle davanti ad un giudice che non è quello proprio del domicilio
di alcuna di esse (v., per analogia, sentenza ČEZ, C‑343/04, EU:C:2006:330,
punti 26 e 27 nonché la giurisprudenza citata).  
  
---|---  
  
25

|

Per quanto attiene all’obiettivo perseguito dalle disposizioni succitate,
tanto dalla relazione sulla Convenzione concernente la competenza
giurisdizionale e l’esecuzione delle decisioni in materia civile e commerciale
(GU 1979, C 59, pag. 1) quanto da una giurisprudenza costante della Corte
relativa all’articolo 16, punto 1, lettera a), della Convenzione di Bruxelles,
trasponibile all’articolo 22, punto 1, primo comma, del regolamento n.
44/2001, risulta che la ragione essenziale della competenza esclusiva
attribuita ai giudici dello Stato contraente in cui è situato l’immobile è
data dalla circostanza che il giudice del luogo di ubicazione del bene è
quello che si trova nella condizione più adatta, considerata la prossimità,
per avere una buona conoscenza delle situazioni di fatto e per applicare le
norme e gli usi che sono, nella generalità dei casi, quelli dello Stato di
ubicazione del bene (v., per analogia, sentenza Weber, C‑438/12,
EU:C:2014:212, punto 41 e giurisprudenza ivi citata).  
  
---|---  
  
26

|

Inoltre, la Corte ha precisato che la competenza esclusiva dei giudici dello
Stato contraente ove è situato l’immobile comprende non la totalità delle
azioni che si riferiscono ai diritti reali immobiliari, ma solo quelle che, al
tempo stesso, ricadono nell’ambito di applicazione di tale Convenzione o
rispettivamente di detto regolamento e rientrano tra quelle che sono dirette,
da un lato, a determinare l’estensione, la consistenza, la proprietà, il
possesso di un bene immobile o l’esistenza di altri diritti reali su tali beni
e, dall’altro, ad assicurare ai titolari di questi diritti la protezione delle
prerogative derivanti dal loro titolo (v., in tal senso, sentenza Weber,
C‑438/12, EU:C:2014:212, punto 42 e giurisprudenza ivi citata).  
  
---|---  
  
27

|

Occorre parimenti ricordare che, in forza di una giurisprudenza costante della
Corte, la differenza tra diritto reale e diritto di obbligazione risiede nel
fatto che il primo, che grava su un bene materiale, produce i suoi effetti nei
confronti di tutti, mentre il secondo può essere fatto valere solo nei
confronti del debitore (sentenza Weber, C‑438/12, EU:C:2014:212, punto 43 e
giurisprudenza ivi citata).  
  
---|---  
  
28

|

Nel caso in esame, come hanno fatto correttamente valere gli Stati membri che
hanno depositato osservazioni scritte, una domanda di scioglimento di una
comproprietà su beni immobili, come quella di cui trattasi nel procedimento
principale, costituisce un’azione giudiziale riconducibile nella categoria
delle controversie in materia di diritti reali immobiliari di competenza
esclusiva dei giudici dello Stato membro in cui l’immobile è situato.  
  
---|---  
  
29

|

Al riguardo, infatti, si deve necessariamente rilevare che una simile domanda,
la quale è destinata a condurre ad un trasferimento del diritto di proprietà
su beni immobili, riguarda diritti reali che producono effetti nei confronti
di chiunque e configura un’azione diretta ad assicurare ai titolari di
siffatti diritti la tutela delle prerogative connesse al loro titolo.  
  
---|---  
  
30

|

Analogamente, si deve sottolineare che le considerazioni di buona
amministrazione della giustizia, di cui è sotteso l’articolo 22, punto 1,
primo comma, del regolamento n. 44/2001, militano del pari a favore di una
siffatta competenza esclusiva nel caso in cui l’azione sia diretta, come nella
controversia di cui trattasi nel procedimento principale, allo scioglimento
della comproprietà su un bene immobile.  
  
---|---  
  
31

|

Infatti, il trasferimento del diritto di proprietà relativo agli immobili di
cui trattasi nel procedimento principale implicherà la presa in considerazione
di circostanze di fatto e di diritto specifiche in relazione al fattore di
collegamento stabilito dall’articolo 22, punto 1, primo comma, del regolamento
n. 44/2001, ossia il luogo di ubicazione di tali immobili. In particolare, si
tratta della circostanza che i diritti di proprietà che riguardano detti
immobili nonché il diritto di usufrutto gravante su tali diritti, sono oggetto
di trascrizioni nei registri immobiliari spagnoli, conformemente al diritto
spagnolo, o il fatto che le procedure che disciplinano la vendita,
eventualmente all’asta, dei medesimi beni immobili sono quelle dello Stato
membro in cui questi ultimi sono situati o, ancora, il fatto che, in caso di
contestazioni, l’acquisizione di prove sarà agevolata a motivo della
prossimità di tale luogo di ubicazione dei beni. Al riguardo, la Corte ha già
avuto modo di dichiarare che, in particolare per quanto riguarda le
controversie sui diritti reali immobiliari, queste devono essere in generale
giudicate sulla scorta delle regole dello Stato in cui l’immobile è situato e
le liti cui esse danno luogo necessitano frequentemente di verifiche, indagini
e perizie che devono essere eseguite sul posto (sentenza ČEZ, C‑343/04,
EU:C:2006:330, punto 29 e giurisprudenza ivi citata).  
  
---|---  
  
32

|

Tale giurisprudenza è trasponibile al procedimento principale in cui, a
differenza della controversia conclusasi con la sentenza Lieber (C‑292/93,
EU:C:1994:241, punto 21), concernente l’indennizzo dovuto per il godimento di
un’abitazione, la determinazione della portata dei presupposti di legge
relativi allo scioglimento del rapporto di comproprietà, che può produrre
effetti nei confronti di tutti, ricade nella competenza dei giudici dello
Stato membro in cui gli immobili di cui trattasi nel procedimento principale
sono situati, come risulta dalla giurisprudenza citata al punto 26 della
presente sentenza. Infatti, nel caso in cui le norme di diritto materiale
applicabili nel procedimento principale implicassero una valutazione del
carattere divisibile o meno in natura di tali immobili al momento dello
scioglimento del rapporto di comproprietà, una simile valutazione potrebbe dar
luogo a verifiche, per mezzo di perizie, che il giudice dello Stato membro in
cui gli immobile sono situati sarebbe quello maggiormente in grado di
disporre.  
  
---|---  
  
33

|

Alla luce delle considerazioni che precedono, si deve rispondere alla
questione posta dichiarando che l’articolo 22, punto 1, primo comma, del
regolamento n. 44/2001 deve essere interpretato nel senso che una domanda
giudiziale diretta allo scioglimento mediante vendita, la cui esecuzione sia
affidata ad un fiduciario, della comproprietà indivisa su un bene immobile è
sussumibile nella categoria delle controversie «in materia di diritti reali
immobiliari» ai sensi di tale disposizione.  
  
---|---  
  
Sulle spese

34

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Settima Sezione) dichiara:  
  
---|---  
|

L’articolo 22, punto 1, primo comma, del regolamento (CE) n. 44/2001 del
Consiglio, del 22 dicembre 2000, concernente la competenza giurisdizionale, il
riconoscimento e l’esecuzione delle decisioni in materia civile e commerciale,
deve essere interpretato nel senso che una domanda giudiziale diretta allo
scioglimento mediante vendita, la cui esecuzione sia affidata ad un
fiduciario, della comproprietà indivisa su un bene immobile è sussumibile
nella categoria delle controversie «in materia di diritti reali immobiliari»
ai sensi di tale disposizione.  
  
---|---  
|

Firme  
  
---|---  
  
* * *

( * ) Lingua processuale: il finlandese.

  *[""]: Double quotes
  *[*]: Asterisk
  *[?]: Question mark

