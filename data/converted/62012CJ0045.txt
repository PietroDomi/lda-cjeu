

SENTENZA DELLA CORTE (Quarta Sezione)

13 giugno 2013 ( *1 )

«Previdenza sociale dei lavoratori migranti — Regolamento (CEE) n. 1408/71 —
Ambito di applicazione ratione personae — Concessione di prestazioni familiari
ad una cittadina di uno Stato terzo titolare di un diritto di soggiorno in uno
Stato membro — Regolamento (CE) n. 859/2003 — Direttiva 2004/38/CE —
Regolamento (CEE) n. 1612/68 — Requisito di durata della residenza»

Nella causa C-45/12,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Cour du travail di Bruxelles (Belgio),
con decisione del 19 gennaio 2012, pervenuta in cancelleria il 30 gennaio
2012, nel procedimento

Office national d’allocations familiales pour travailleurs salariés (ONAFTS)

contro

Radia Hadj Ahmed,

LA CORTE (Quarta Sezione),

composta da L. Bay Larsen, presidente di sezione, J. Malenovský, U. Lõhmus, M.
Safjan e A. Prechal (relatore), giudici,

avvocato generale: Y. Bot

cancelliere: V. Tourrès, amministratore

vista la fase scritta del procedimento e in seguito all’udienza del 28
febbraio 2013,

considerate le osservazioni presentate:

—

|

per R. Hadj Ahmed, da I. de Viron e M. Hernandez Dispaux, avocates;  
  
---|---  
  
—

|

per il governo belga, da C. Pochet e T. Materne, in qualità di agenti,
assistiti da J. Vanden Eynde, avocat;  
  
---|---  
  
—

|

per il governo ceco, da M. Smolek, in qualità di agente;  
  
---|---  
  
—

|

per la Commissione europea, da M. Van Hoof e V. Kreuschitz, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione del
regolamento (CEE) n. 1408/71 del Consiglio, del 14 giugno 1971, relativo
all’applicazione dei regimi di sicurezza sociale ai lavoratori subordinati, ai
lavoratori autonomi e ai loro familiari che si spostano all’interno della
Comunità, nel testo modificato e aggiornato dal regolamento (CE) n. 118/97 del
Consiglio, del 2 dicembre 1996 (GU 1997, L 28, pag. 1), come modificato dal
regolamento (CE) n. 1992/2006 del Parlamento europeo e del Consiglio, del 18
dicembre 2006 (GU L 392, pag. 1; in prosieguo: il «regolamento n. 1408/71»),
sull’interpretazione degli articoli 13, paragrafo 2, e 14 della direttiva
2004/38/CE del Parlamento europeo e del Consiglio, del 29 aprile 2004,
relativa al diritto dei cittadini dell’Unione e dei loro familiari di
circolare e di soggiornare liberamente nel territorio degli Stati membri, che
modifica il regolamento (CEE) n. 1612/68 ed abroga le direttive 64/221/CEE,
68/360/CEE, 72/194/CEE, 73/148/CEE, 75/34/CEE, 75/35/CEE, 90/364/CEE,
90/365/CEE e 93/96/CEE (GU L 158, pag. 77), letti in combinato disposto con
l’articolo 18 TFUE, nonché sull’interpretazione degli articoli 20 e 21 della
Carta dei diritti fondamentali dell’Unione europea (in prosieguo: la «Carta»).  
  
---|---  
  
2

|

Tale domanda è stata proposta nell’ambito di una controversia insorta tra
l’Office national d’allocations familiales pour travailleurs salariés [Ufficio
nazionale degli assegni familiari per i lavoratori dipendenti] (ONAFTS) e la
sig.ra Hadj Ahmed, in merito alla concessione delle prestazioni familiari
garantite.  
  
---|---  
  
Contesto normativo

Il diritto dell’Unione

3

|

L’articolo 10 del regolamento (CEE) n. 1612/68 del Consiglio, del 15 ottobre
1968, relativo alla libera circolazione dei lavoratori all’interno della
Comunità (GU L 257, pag. 2), abrogato dalla direttiva 2004/38, stabiliva
quanto segue:

«1. Hanno diritto di stabilirsi con il lavoratore cittadino di uno Stato
membro occupato sul territorio di un altro Stato membro, qualunque sia la loro
cittadinanza:

|

a)

|

il coniuge ed i loro discendenti minori di anni 21 o a carico;  
  
---|---  
  
(...)».  
  
4

|

L’articolo 12 del regolamento n. 1612/68, abrogato dal regolamento (UE) n.
492/2011 del Parlamento europeo e del Consiglio, del 5 aprile 2011, relativo
alla libera circolazione dei lavoratori all’interno dell’Unione (GU L 141,
pag. 1), e il cui testo è stato ripreso all’articolo 10 di quest’ultimo
regolamento, enunciava, al primo comma, quanto segue:

«I figli del cittadino di uno Stato membro, che sia o sia stato occupato sul
territorio di un altro Stato membro, sono ammessi a frequentare i corsi
d’insegnamento generale, di apprendistato e di formazione professionale alle
stesse condizioni previste per i cittadini di tale Stato, se i figli stessi vi
risiedono».  
  
---|---  
  
5

|

L’articolo 1 del regolamento n. 1408/71, dal titolo «Definizioni», recita:

«Ai fini dell’applicazione del presente regolamento:

(...)

|

f)

|  |

i)

|

il termine “familiare” designa qualsiasi persona definita o riconosciuta come
familiare oppure designata come componente il nucleo familiare dalla
legislazione secondo la quale le prestazioni sono erogate (...); tuttavia, se
tali legislazioni considerano familiare o componente il nucleo familiare
soltanto una persona che convive con il lavoratore subordinato o autonomo o
con lo studente, ove la persona in questione sia prevalentemente a carico di
quest’ultimo si considererà soddisfatta tale condizione. (...)  
  
---|---  
  
(...)».  
  
6

|

L’articolo 2 del regolamento n. 1408/71, intitolato «Campo di applicazione
quanto alle persone», dispone, al paragrafo 1, quanto segue:

«Il presente regolamento si applica ai lavoratori (...), nonché ai loro
familiari (...)».  
  
---|---  
  
7

|

L’articolo 1 del regolamento (CE) n. 859/2003 del Consiglio, del 14 maggio
2003, che estende le disposizioni del regolamento (CEE) n. 1408/71 e del
regolamento (CEE) n. 574/72 ai cittadini di paesi terzi cui tali disposizioni
non siano già applicabili unicamente a causa della nazionalità (GU L 124, pag.
1), recita:

«(...) [L]e disposizioni del regolamento (CEE) n. 1408/71 (...) si applicano
ai cittadini di paesi terzi cui tali disposizioni non siano già applicabili
unicamente a causa della [loro] nazionalità, nonché ai loro familiari e
superstiti, purché siano in situazione di [residenza] legale nel territorio di
uno Stato membro e si trovino in una situazione in cui non tutti gli elementi
si collochino all’interno di un solo Stato membro».  
  
---|---  
  
8

|

L’articolo 13 della direttiva 2004/38, intitolato «Mantenimento del diritto di
soggiorno dei familiari in caso di divorzio, di annullamento del matrimonio o
di scioglimento dell’unione registrata», stabilisce, al paragrafo 2, che, in
presenza di determinate condizioni, il divorzio, l’annullamento del matrimonio
o lo scioglimento dell’unione registrata non comportano la perdita del diritto
di soggiorno dei familiari del cittadino dell’Unione non aventi la
cittadinanza di uno Stato membro.  
  
---|---  
  
9

|

L’articolo 14 di detta direttiva, intitolato «Mantenimento del diritto di
soggiorno», dispone, al paragrafo 2, quanto segue:

«I cittadini dell’Unione e i loro familiari beneficiano del diritto di
soggiorno di cui [all’articolo] 13 finché soddisfano le condizioni fissate [in
tale articolo].

(...)».  
  
---|---  
  
Il diritto belga

10

|

L’articolo 1 della legge del 20 luglio 1971, che istituisce prestazioni
familiari garantite (Moniteur belge del 7 agosto 1971, pag. 9302; in
prosieguo: la «legge che istituisce prestazioni familiari garantite»), nel
testo applicabile alla controversia oggetto del procedimento a quo, disponeva
quanto segue:

«(...) [L]e prestazioni familiari sono accordate, alle condizioni stabilite
dalla presente legge o in forza di essa, a favore del figlio che sia
esclusivamente o prevalentemente a carico di una persona fisica residente in
Belgio.

(...)

La persona fisica di cui al primo comma deve aver effettivamente risieduto in
Belgio in modo ininterrotto almeno negli ultimi cinque anni precedenti la
richiesta di prestazioni familiari garantite.

Sono dispensati dall’osservanza di tale condizione:

|

1o

|

le persone rientranti nell’ambito di applicazione del [regolamento n.
1408/71];  
  
---|---  
  
2°

|

gli apolidi;  
  
---|---  
  
3°

|

i rifugiati ai sensi della legge del 15 dicembre 1980 in materia di ingresso
nel territorio, soggiorno, stabilimento e allontanamento degli stranieri
[(Moniteur belge del 31 dicembre 1980, pag. 14584; in prosieguo: la «legge del
15 dicembre 1980»)];  
  
---|---  
  
4°

|

le persone non rientranti nel punto 1o e aventi la cittadinanza di uno Stato
che ha ratificato la Carta sociale europea o la Carta sociale europea
riveduta.  
  
---|---  
  
Se la persona fisica di cui al primo comma è straniera, essa deve essere
ammessa o autorizzata a soggiornare in Belgio o a stabilirvisi, conformemente
alle disposizioni della [legge del 15 dicembre 1980] (...)».  
  
11

|

Nel corso del periodo su cui verte il procedimento a quo, la legge del 30
dicembre 2009 recante disposizioni di varia natura (Moniteur belge del 31
dicembre 2009, pag. 82925) ha esteso l’esonero dal requisito della residenza
quinquennale mediante l’aggiunta, all’articolo 1, settimo comma, della legge
che istituisce prestazioni familiari garantite, di un punto 5 redatto nei
seguenti termini:

«le persone che richiedono le prestazioni familiari garantite per un figlio
che sia:

|

a)

|

cittadino di uno Stato cui si applica il regolamento [n. 1408/71] o, in
difetto, cittadino di uno Stato che ha ratificato la Carta sociale europea o
la Carta sociale europea (riveduta);  
  
---|---  
  
b)

|

oppure apolide o rifugiato ai sensi della legge del 15 dicembre 1980 (...)».  
  
---|---  
  
Procedimento principale e questioni pregiudiziali

12

|

La sig.ra Hadj Ahmed, cittadina algerina, è iscritta in Belgio nell’anagrafe
della popolazione dal 18 gennaio 2006 e dispone di un titolo che l’autorizza,
a partire da questa data, a soggiornare nel territorio belga. Essa ha ottenuto
tale titolo di soggiorno in virtù del fatto che si era ricongiunta, in Belgio,
con un partner avente cittadinanza francese. La sig.ra Hadj Ahmed e
quest’ultimo hanno un figlio comune, anch’egli cittadino francese, nato il 18
dicembre 2003. Nel corso dell’anno 2006, dopo aver ottenuto detto titolo di
soggiorno, la convenuta nel procedimento a quo ha fatto venire in Belgio la
propria figlia, cittadina algerina, nata il 28 gennaio 1993.  
  
---|---  
  
13

|

Allorché viveva con il suo partner, la sig.ra Hadj Ahmed, che non ha mai avuto
lo status di lavoratore in Belgio, ha potuto beneficiare di assegni familiari
ad aliquota normale per i suoi due figli, sulla base dei periodi di lavoro
compiuti in Belgio dal suo partner.  
  
---|---  
  
14

|

La sig.ra Hadj Ahmed ed il suo partner si sono separati nel mese di giugno
2007. Dal 15 maggio 2007 l’interessata, che non è a carico del suo ex partner,
dipende dall’assistenza sociale.  
  
---|---  
  
15

|

A partire dal 1o ottobre 2007, la sig.ra Hadj Ahmed ha cessato di percepire
gli assegni familiari per sua figlia, mentre ha continuato a beneficiarne per
l’altro figlio. Dinanzi all’ONAFTS è stata presentata una domanda intesa ad
ottenere, a partire dalla stessa data di cui sopra, prestazioni familiari
garantite per questa figlia. Il 7 aprile 2008 l’ufficio suddetto ha respinto
tale domanda per il fatto che l’interessata non soddisfaceva il requisito di
residenza quinquennale, previsto dall’articolo 1 della legge che istituisce
prestazioni familiari garantite.  
  
---|---  
  
16

|

Con atto introduttivo in data 3 luglio 2008, la sig.ra Hadj Ahmed ha proposto
dinanzi al Tribunal du travail [Tribunale del lavoro] di Bruxelles un ricorso
contro la decisione di diniego dell’ONAFTS, invocando il beneficio delle
disposizioni del regolamento n. 1408/71. Allo stesso tempo, su invito
dell’ONAFTS, essa ha proposto dinanzi alle autorità competenti un’istanza di
deroga al requisito di durata della residenza in Belgio. A seguito di tale
procedimento, la sig.ra Hadj Ahmed ha ottenuto le prestazioni familiari
garantite per sua figlia, dopo quattro anni di residenza, ossia a partire dal
18 gennaio 2010. Di conseguenza, il periodo per il quale tali prestazioni
vengono reclamate nell’ambito del procedimento principale si estende dal 1o
ottobre 2007 al 18 gennaio 2010.  
  
---|---  
  
17

|

Con sentenza in data 23 agosto 2010, il Tribunal du travail di Bruxelles ha
accolto il ricorso proposto dalla sig.ra Hadj Ahmed. Riferendosi alla sentenza
del 7 settembre 2004, Trojani (C-456/02, Racc. pag. I-7573), detto giudice ha
affermato che, poiché l’interessata era stata autorizzata a stabilirsi in
Belgio in qualità di familiare di un cittadino dell’Unione, essa era
equiparata ad un cittadino siffatto e aveva diritto ad un trattamento identico
a quello riservato ai cittadini di tale Stato membro.  
  
---|---  
  
18

|

L’ONAFTS ha interposto appello contro tale sentenza dinanzi al giudice del
rinvio. A suo avviso, non può ritenersi che la convenuta nel procedimento a
quo rientri nella sfera di applicazione del regolamento n. 1408/71. Esso
formula dubbi quanto al fatto che dalla direttiva 2004/38 possa desumersi che
una persona non avente la qualità di cittadino dell’Unione sia equiparata ad
un cittadino dell’Unione qualora detta persona si ricongiunga con una persona
avente tale qualità. L’ufficio suddetto fa altresì valere che la citata
sentenza Trojani riguarda una situazione nella quale vengono in questione un
cittadino dell’Unione e una prestazione di natura previdenziale, ossia un caso
diverso da quello in cui si trova la convenuta nel procedimento a quo.  
  
---|---  
  
19

|

Il giudice del rinvio ritiene che la sig.ra Hadj Ahmed abbia interesse ad
avvalersi dell’applicazione del regolamento n. 1408/71, al fine di escludere
il requisito di residenza quinquennale previsto dall’articolo 1 della legge
che istituisce prestazioni familiari garantite.  
  
---|---  
  
20

|

Alla luce di quanto sopra, la Cour du travail [Corte del lavoro] di Bruxelles
ha deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se una cittadina di uno Stato terzo (nella fattispecie, una cittadina
algerina), la quale abbia ottenuto da meno di cinque anni un titolo di
soggiorno in uno Stato membro (nella fattispecie, il Belgio) per
ricongiungersi, al di fuori di un matrimonio o di un’unione registrata, con un
cittadino di un altro Stato membro (nella fattispecie, una persona con
cittadinanza francese), da cui ha avuto un figlio (cittadino francese),
rientri nell’ambito di applicazione ratione personae del regolamento [n.]
1408/71 quale familiare di un lavoratore cittadino di uno Stato membro, ai
fini della concessione, quale assegnataria, di prestazioni familiari garantite
a beneficio di un altro figlio avente la cittadinanza di un paese terzo (nella
fattispecie, quella algerina), benché nel frattempo sia cessata la sua
convivenza con il padre del figlio cittadino francese.  
  
---|---  
  
2)

|

In caso di risposta negativa alla prima questione, se – nelle circostanze
descritte in quest’ultima, e considerata la presenza, nel nucleo familiare
dell’interessata, del figlio avente cittadinanza francese – detta cittadina di
uno Stato terzo, oppure suo figlio con cittadinanza di uno Stato terzo,
rientrino nell’ambito di applicazione ratione personae del regolamento n.
1408/71 quali familiari di un lavoratore cittadino di uno Stato membro, ai
fini della concessione di prestazioni familiari garantite a favore del figlio
con cittadinanza algerina.  
  
---|---  
  
3)

|

In caso di risposta negativa alle questioni che precedono, se, nelle
circostanze descritte nell’ambito della prima questione, detta cittadina di
uno Stato terzo benefici, in forza [degli articoli 13, paragrafo 2, e 14]
della direttiva 2004/38 (...), letti in combinato disposto con l’articolo 12
CE (divenuto [articolo] 18 TFUE), dello stesso trattamento giuridico dei
cittadini nazionali fintantoché il diritto di soggiorno non le venga revocato,
cosicché sia escluso che lo Stato belga possa imporle un requisito di durata
della residenza ai fini della concessione delle prestazioni familiari
garantite, quando invece tale requisito non opera nei confronti dei
beneficiari nazionali.  
  
---|---  
  
4)

|

In caso di risposta negativa alle questioni che precedono, se, nelle
circostanze descritte nell’ambito della prima questione, e in quanto madre di
un cittadino dell’[Unione], detta cittadina di uno Stato terzo benefici, in
forza degli articoli 20 e 21 della [Carta], del principio di parità di
trattamento, cosicché sia escluso che lo Stato belga possa imporle un
requisito di durata della residenza ai fini della concessione delle
prestazioni familiari garantite ad un altro dei suoi figli, cittadino di un
paese terzo, quando invece tale requisito di durata della residenza non è
previsto nel caso di un figlio [avente la cittadinanza di uno Stato membro]».  
  
---|---  
  
Sulle questioni pregiudiziali

Sulla prima e sulla seconda questione

21

|

Con le sue due prime questioni, che occorre esaminare congiuntamente, il
giudice del rinvio chiede, in sostanza, se il regolamento n. 1408/71 debba
essere interpretato nel senso che nella sua sfera di applicazione rientrano
una cittadina di uno Stato terzo (in prosieguo: la «madre»), ovvero sua
figlia, anch’essa cittadina di uno Stato terzo (in prosieguo: la «figlia»),
qualora esse si trovino nella seguente situazione:

|

—

|

la madre abbia ottenuto, da meno di cinque anni, un titolo di soggiorno in uno
Stato membro al fine di ricongiungersi, al di fuori di un matrimonio o di
un’unione registrata, con un cittadino di un altro Stato membro (in prosieguo:
il «cittadino di un altro Stato membro»), dal quale essa ha avuto un figlio
avente la cittadinanza di quest’ultimo Stato membro (in prosieguo: il «figlio
comune»);  
  
---|---  
  
—

|

soltanto il cittadino di un altro Stato membro abbia lo status di lavoratore;  
  
---|---  
  
—

|

la coabitazione tra la madre e il cittadino di un altro Stato membro sia nel
frattempo cessata, e  
  
---|---  
  
—

|

la figlia e il figlio comune facciano parte del nucleo familiare della madre.  
  
---|---  
  
22

|

A questo proposito occorre ricordare che la nozione di «familiare» di un
lavoratore, ai sensi del regolamento n. 1408/71, viene definita all’articolo
1, lettera f), sub i), di quest’ultimo nel senso che essa designa «qualsiasi
persona definita o riconosciuta come familiare oppure designata come
componente il nucleo familiare dalla legislazione secondo la quale le
prestazioni sono erogate (...); tuttavia, se tali legislazioni considerano
familiare o componente il nucleo familiare soltanto una persona che convive
con il lavoratore subordinato o autonomo (...), ove la persona in questione
sia prevalentemente a carico di quest’ultimo si considererà soddisfatta tale
condizione».  
  
---|---  
  
23

|

Pertanto, in prima battuta, tale disposizione rinvia espressamente alla
normativa nazionale, qualificando come «familiare»«qualsiasi persona definita
o riconosciuta come familiare oppure designata come componente il nucleo
familiare dalla legislazione secondo la quale le prestazioni sono erogate»
(sentenza del 26 novembre 2009, Slanina, C-363/08, Racc. pag. I-11111, punto
25).  
  
---|---  
  
24

|

In un secondo momento, l’articolo 1, lettera f), sub i), del regolamento n.
1408/71 introduce il correttivo secondo cui, «tuttavia, se tali legislazioni
[nazionali] considerano familiare o componente il nucleo familiare soltanto
una persona che convive con il lavoratore subordinato o autonomo, ove la
persona in questione sia prevalentemente a carico di quest’ultimo si
considererà soddisfatta tale condizione» (sentenza Slanina, cit., punto 26).  
  
---|---  
  
25

|

Pertanto, la condizione imposta dall’articolo 1, lettera f), sub i), del
regolamento n. 1408/71 sarebbe soddisfatta – come giustamente rilevato dal
governo ceco e dalla Commissione europea – nel caso in cui, nelle circostanze
di cui al procedimento a quo, la madre o la figlia potessero essere
considerate, ai sensi della legge nazionale e ai fini dell’applicazione di
quest’ultima, quali «familiari» del cittadino di un altro Stato membro e, in
ipotesi negativa, qualora esse potessero essere considerate come
«prevalentemente a carico» di quest’ultimo (v., in tal senso, sentenza
Slanina, cit., punto 27).  
  
---|---  
  
26

|

Sebbene il fascicolo a disposizione della Corte contenga indizi secondo cui
tale condizione non è soddisfatta nel caso oggetto del procedimento a quo,
spetta al giudice del rinvio verificare tale aspetto.  
  
---|---  
  
27

|

Per contro, come giustamente evidenziato dal governo belga, risulta
dall’articolo 1, lettera f), sub i), del regolamento n. 1408/71, come
interpretato al punto 25 della presente sentenza, che il semplice fatto che il
figlio comune faccia parte del nucleo familiare della madre non è di per sé
rilevante ai fini della qualificazione della madre o della figlia come
«familiare», ai sensi della disposizione suddetta, del cittadino di un altro
Stato membro.  
  
---|---  
  
28

|

Per quanto riguarda un’eventuale applicazione del regolamento n. 859/2003, che
pure viene richiamato dal giudice del rinvio, occorre rilevare che, a norma
dell’articolo 1 di tale regolamento, quest’ultimo estende l’ambito di
applicazione ratione personae del regolamento n. 1408/71 ai cittadini di Stati
terzi, nei limiti in cui costoro non rientrino già nella sfera di applicazione
ratione personae di quest’ultimo regolamento unicamente a motivo della loro
cittadinanza.  
  
---|---  
  
29

|

Orbene, l’eventuale non applicazione del regolamento n. 1408/71 alla madre o
alla figlia non dipende dalla cittadinanza di queste ultime, bensì dal fatto
che esse non possano essere considerate come familiari, ex articolo 1, lettera
f), sub i), di detto regolamento, del cittadino di un altro Stato membro.  
  
---|---  
  
30

|

Inoltre, a norma dell’articolo 1 del regolamento n. 859/2003, un cittadino di
uno Stato terzo deve soddisfare due condizioni affinché le disposizioni del
regolamento n. 1408/71 siano a lui applicabili e lo siano anche nei confronti
dei suoi familiari. Infatti tale cittadino, da un lato, deve risiedere
legalmente in uno Stato membro e, dall’altro, non deve trovarsi in una
situazione in cui tutti gli elementi si collochino all’interno di un solo
Stato membro. Tale ipotesi si verifica in particolare nel caso in cui la
situazione di un cittadino di uno Stato terzo presenti dei collegamenti
unicamente con uno Stato terzo e con un solo Stato membro (v., in tal senso,
sentenza del 18 novembre 2010, Xhymshiti, C-247/09, Racc. pag. I-11845, punto
28).  
  
---|---  
  
31

|

Quanto alla prima di tali condizioni, occorre constatare che, alla luce delle
informazioni contenute nella decisione di rinvio, sia la madre che la figlia,
nel periodo rilevante ai fini del procedimento a quo, risiedevano legalmente
in Belgio.  
  
---|---  
  
32

|

Quanto alla seconda condizione, la situazione della madre e quella della
figlia presentano – come risulta dal fascicolo a disposizione della Corte –
collegamenti unicamente con uno Stato terzo e con un solo Stato membro, vale a
dire, rispettivamente, la Repubblica democratica e popolare algerina e il
Regno del Belgio.  
  
---|---  
  
33

|

Date tali circostanze, non può ritenersi che il regolamento n. 859/2003
estenda la sfera di applicazione del regolamento n. 1408/71 a persone quali la
madre o la figlia di cui alla presente fattispecie.  
  
---|---  
  
34

|

Di conseguenza, occorre rispondere alla prima e alla seconda questione
dichiarando che il regolamento n. 1408/71 deve essere interpretato nel senso
che la madre o la figlia, ove si trovino nella situazione descritta al punto
21 della presente sentenza, non rientrano nella sfera di applicazione ratione
personae di detto regolamento, salvo che esse possano essere considerate, ai
sensi della legge nazionale e ai fini dell’applicazione di quest’ultima, quali
«familiari» del cittadino di un altro Stato membro, oppure, in ipotesi
negativa, che possano essere considerate come «prevalentemente a carico» di
costui.  
  
---|---  
  
Sulla terza questione

35

|

Con la sua terza questione, il giudice del rinvio chiede, in sostanza, se gli
articoli 13, paragrafo 2, e 14 della direttiva 2004/38, letti in combinato
disposto con l’articolo 18 TFUE, debbano essere interpretati nel senso che
ostano ad una normativa di uno Stato membro, mediante la quale quest’ultimo
imponga alla madre, ove essa si trovi nella situazione descritta al punto 21
della presente sentenza, un requisito di durata quinquennale della residenza
ai fini della concessione delle prestazioni familiari garantite, mentre invece
detto Stato non lo impone ai propri cittadini.  
  
---|---  
  
36

|

A questo proposito, come giustamente rilevato dai governi belga e ceco nonché
dalla Commissione, risulta espressamente dal tenore letterale dell’articolo
13, paragrafo 2, della direttiva 2004/38 che il diritto di soggiorno dei
familiari di un cittadino dell’Unione non aventi la cittadinanza di uno Stato
membro viene mantenuto – in virtù di detta disposizione e a certe condizioni –
soltanto in caso di divorzio, di annullamento del matrimonio o di scioglimento
di un’unione registrata.  
  
---|---  
  
37

|

Orbene, come confermato dalla formulazione stessa della prima questione, le
circostanze del caso oggetto del procedimento a quo non rivelano l’esistenza
di un matrimonio o di un’unione registrata tra la madre e il cittadino di un
altro Stato membro. Pertanto, la madre non può invocare un diritto di
soggiorno in forza dell’articolo 13, paragrafo 2, della direttiva 2004/38, e
neppure in forza dell’articolo 14 di quest’ultima, il quale, al paragrafo 2,
si limita a ricordare la necessità per le persone interessate di soddisfare le
condizioni fissate, in particolare, all’articolo 13 della medesima direttiva
per poter beneficiare del mantenimento di un diritto di soggiorno.  
  
---|---  
  
38

|

Tale conclusione non cambia neppure ove si tenga conto dell’articolo 18 TFUE,
al quale il giudice del rinvio fa riferimento nella sua terza questione.  
  
---|---  
  
39

|

Infatti, la circostanza che una persona come la convenuta nel procedimento
principale disponesse, durante il periodo pertinente ai fini del giudizio a
quo, di un titolo che l’autorizzava a soggiornare in Belgio non produce
l’effetto di ammetterla a beneficiare, ai sensi dell’articolo 18 TFUE, del
principio di non discriminazione in base alla cittadinanza.  
  
---|---  
  
40

|

Vero è che, al punto 46 della citata sentenza Trojani, la Corte ha in sostanza
statuito che un cittadino dell’Unione, ove sia titolare di una carta di
soggiorno in uno Stato membro, può avvalersi dell’articolo 18 TFUE al fine di
ottenere il beneficio di una prestazione sociale, alle stesse condizioni
valevoli per i cittadini di tale Stato membro.  
  
---|---  
  
41

|

Tuttavia, tale interpretazione dell’articolo 18 TFUE, il cui contesto è quello
della cittadinanza dell’Unione (v., in tal senso, sentenza del 15 marzo 2005,
Bidar, C-209/03, Racc. pag. I-2119, punti 37 e 39), non può essere trasposta,
tal quale, ad una situazione in cui un cittadino di uno Stato terzo sia
titolare di una carta di soggiorno in uno Stato membro.  
  
---|---  
  
42

|

Ciò premesso, nell’ambito della procedura di cooperazione tra i giudici
nazionali e la Corte, istituita dall’articolo 267 TFUE, spetta a quest’ultima
fornire al giudice nazionale una risposta utile che gli consenta di dirimere
la controversia sottopostagli. Di conseguenza, benché formalmente il giudice
del rinvio abbia limitato la sua terza questione all’interpretazione della
direttiva 2004/38, tale circostanza non osta a che la Corte gli fornisca tutti
gli elementi interpretativi del diritto dell’Unione che possano essere utili
per definire la controversia di cui è investito, a prescindere dal fatto che
detto giudice vi abbia fatto riferimento o no nel formulare le proprie
questioni. A tal proposito, spetta alla Corte ricavare dall’insieme degli
elementi forniti dal giudice nazionale, e segnatamente dalla motivazione della
decisione di rinvio, gli elementi del diritto dell’Unione che richiedono
un’interpretazione in considerazione dell’oggetto della controversia (v., in
tal senso, sentenza del 14 ottobre 2010, Fuß, C-243/09, Racc. pag. I-9849,
punti 39 e 40 nonché la giurisprudenza ivi citata).  
  
---|---  
  
43

|

Orbene, la Commissione sostiene che la madre, per evitare che le venga imposto
un requisito di durata quinquennale della residenza ai fini della concessione
delle prestazioni familiari garantite, potrebbe invocare il principio di non
discriminazione in base alla cittadinanza fondandosi su un diritto di
soggiorno scaturente dall’articolo 12 del regolamento n. 1612/68.  
  
---|---  
  
44

|

A questo proposito va ricordato che l’obiettivo del regolamento n. 1612/68,
ossia la libera circolazione dei lavoratori, esige, affinché quest’ultima
venga assicurata nel rispetto della libertà e della dignità, condizioni
ottimali di integrazione della famiglia di un lavoratore migrante nel contesto
dello Stato membro ospitante (v. sentenze del 13 novembre 1990, di Leo,
C-308/89, Racc. pag. I-4185, punto 13, e del 17 settembre 2002, Baumbast e R,
C-413/99, Racc. pag. I-7091, punto 50).  
  
---|---  
  
45

|

Perché tale integrazione possa riuscire, è indispensabile che il figlio di un
lavoratore migrante abbia la possibilità di seguire le scuole e gli studi
nello Stato membro ospitante, come espressamente previsto dall’articolo 12 del
regolamento n. 1612/68, al fine di poterli concludere con profitto (sentenze
del 15 marzo 1989, Echternach e Moritz, 389/87 e 390/87, Racc. pag. 723, punto
21, nonché Baumbast e R, cit., punto 51).  
  
---|---  
  
46

|

Secondo la giurisprudenza, tale diritto di accesso all’insegnamento implica un
autonomo diritto di soggiorno del figlio di un lavoratore migrante o di un ex
lavoratore migrante, qualora tale figlio intenda proseguire i suoi studi nello
Stato membro ospitante, nonché un corrispondente diritto di soggiorno a favore
del genitore che ha l’affidamento effettivo di tale figlio (v. sentenza del 23
febbraio 2010, Teixeira, C-480/08, Racc. pag. I-1107, punti 36 e 53).  
  
---|---  
  
47

|

Secondo la Commissione, tanto la figlia quanto il figlio comune, e dunque
anche la madre, in quanto avente l’affidamento effettivo di tali figli,
beneficiano di un diritto di soggiorno siffatto fondato sull’articolo 12 del
regolamento n. 1612/68.  
  
---|---  
  
48

|

Tuttavia, in circostanze quali quelle di cui al procedimento a quo, tale
interpretazione non può essere accolta in relazione alla figlia.  
  
---|---  
  
49

|

Infatti, da un lato, è pacifico che la figlia non è tale rispetto al cittadino
di un altro Stato membro. Dunque, in rapporto a questa persona, essa non ha la
qualità di figlio di un cittadino di uno Stato membro che sia o sia stato
occupato nel territorio di un altro Stato membro, ai sensi dell’articolo 12
del regolamento n. 1612/68.  
  
---|---  
  
50

|

Dall’altro lato, è pur vero che – come evidenziato dalla Commissione – il
diritto di stabilirsi con il lavoratore migrante, del quale godono, ai sensi
dell’articolo 10, paragrafo 1, lettera a), del regolamento n. 1612/68, «il
coniuge ed i loro discendenti minori di anni 21 o a carico», deve essere
interpretato nel senso che esso spetta sia ai discendenti del lavoratore sia a
quelli del coniuge (sentenza Baumbast e R, cit., punto 57).  
  
---|---  
  
51

|

Tuttavia, al riguardo è sufficiente rilevare che, in circostanze quali quelle
di cui al procedimento a quo, la madre non è il coniuge del cittadino di un
altro Stato membro, né lo è stata, dato che il partner nell’ambito di una
semplice coabitazione non può essere considerato quale «coniuge», ai sensi
dell’articolo 10, paragrafo 1, lettera a), del regolamento n. 1612/68 (v., in
tal senso, sentenza del 17 aprile 1986, Reed, 59/85, Racc. pag. 1283, punto
16). La figlia non può dunque essere considerata come figlia del coniuge di un
lavoratore migrante o di un ex lavoratore migrante.  
  
---|---  
  
52

|

Per contro, per quanto riguarda il figlio comune, occorre rilevare che, come
risulta dal fascicolo a disposizione della Corte, egli è effettivamente il
figlio di un cittadino di uno Stato membro che è o è stato occupato nel
territorio di un altro Stato membro, ai sensi dell’articolo 12 del regolamento
n. 1612/68. Tuttavia, affinché la madre, quale genitore che ha l’affidamento
effettivo di tale figlio, possa beneficiare di un diritto di soggiorno fondato
sulla disposizione di cui sopra, occorre che il figlio comune abbia cominciato
a frequentare il sistema scolastico dello Stato membro ospitante (v., in tal
senso, sentenza del 6 settembre 2012, Czop e Punakova, C-147/11 e C-148/11,
punto 29).  
  
---|---  
  
53

|

Orbene, la Corte non dispone di informazioni sufficienti in merito alla
situazione del figlio comune e, più in particolare, riguardo alla
scolarizzazione di quest’ultimo, il che, in tale stadio della procedura
davanti alla Corte, conferisce carattere ipotetico ad un’interpretazione delle
conseguenze che potrebbe avere per la controversia nel giudizio a quo
l’esistenza di un diritto di soggiorno della madre fondato sull’articolo 12
del regolamento n. 1612/68.  
  
---|---  
  
54

|

Alla luce dell’insieme delle considerazioni che precedono, occorre rispondere
alla terza questione dichiarando che gli articoli 13, paragrafo 2, e 14 della
direttiva 2004/38, letti in combinato disposto con l’articolo 18 TFUE, devono
essere interpretati nel senso che non ostano ad una normativa di uno Stato
membro, mediante la quale quest’ultimo imponga alla madre, ove essa si trovi
nella situazione descritta al punto 21 della presente sentenza, un requisito
di durata quinquennale della residenza ai fini della concessione delle
prestazioni familiari garantite, mentre invece detto Stato membro non lo
impone ai propri cittadini.  
  
---|---  
  
Sulla quarta questione

55

|

Tenuto conto della risposta data alle questioni precedenti, non occorre
rispondere alla quarta questione.  
  
---|---  
  
56

|

Infatti, occorre ricordare che i diritti fondamentali garantiti
dall’ordinamento giuridico dell’Unione, compresi quelli garantiti dalla Carta,
sono destinati ad essere applicati in tutte le situazioni disciplinate dal
diritto dell’Unione, ma non al di fuori di esse (v., in tal senso, sentenza
del 26 febbraio 2013, Åkerberg Fransson, C-617/10, punto 19 e la
giurisprudenza ivi citata).  
  
---|---  
  
57

|

Orbene, come risulta dalla risposta alle questioni precedenti, la Corte non
dispone di informazioni che permettano di concludere che una situazione quale
quella oggetto del procedimento a quo è effettivamente disciplinata dal
diritto dell’Unione.  
  
---|---  
  
Sulle spese

58

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

Il regolamento (CEE) n. 1408/71 del Consiglio, del 14 giugno 1971, relativo
all’applicazione dei regimi di sicurezza sociale ai lavoratori subordinati, ai
lavoratori autonomi e ai loro familiari che si spostano all’interno della
Comunità, nel testo modificato e aggiornato dal regolamento (CE) n. 118/97 del
Consiglio, del 2 dicembre 1996, come modificato dal regolamento (CE) n.
1992/2006 del Parlamento europeo e del Consiglio, del 18 dicembre 2006, deve
essere interpretato nel senso che una cittadina di uno Stato terzo, ovvero sua
figlia, anch’essa cittadina di uno Stato terzo, le quali si trovino nella
seguente situazione:

|

—

|

detta cittadina di uno Stato terzo abbia ottenuto, da meno di cinque anni, un
titolo di soggiorno in uno Stato membro al fine di ricongiungersi, al di fuori
di un matrimonio o di un’unione registrata, con un cittadino di un altro Stato
membro, dal quale essa ha avuto un figlio avente la cittadinanza di
quest’ultimo Stato membro;  
  
---|---  
  
—

|

soltanto il summenzionato cittadino di un altro Stato membro abbia lo status
di lavoratore;  
  
---|---  
  
—

|

la coabitazione tra detta cittadina di uno Stato terzo e detto cittadino di un
altro Stato membro sia nel frattempo cessata, e  
  
---|---  
  
—

|

i due figli facciano parte del nucleo familiare della loro madre,  
  
---|---  
  
|

non rientrano nella sfera di applicazione ratione personae del regolamento
sopra citato, salvo che detta cittadina di uno Stato terzo oppure sua figlia
possano essere considerate, ai sensi della legge nazionale e ai fini
dell’applicazione di quest’ultima, quali «familiari» del summenzionato
cittadino di un altro Stato membro, oppure, in ipotesi negativa, che possano
essere considerate come «prevalentemente a carico» di costui.  
  
---|---  
|  |

2)

|

Gli articoli 13, paragrafo 2, e 14 della direttiva 2004/38/CE del Parlamento
europeo e del Consiglio, del 29 aprile 2004, relativa al diritto dei cittadini
dell’Unione e dei loro familiari di circolare e di soggiornare liberamente nel
territorio degli Stati membri, che modifica il regolamento (CEE) n. 1612/68 ed
abroga le direttive 64/221/CEE, 68/360/CEE, 72/194/CEE, 73/148/CEE, 75/34/CEE,
75/35/CEE, 90/364/CEE, 90/365/CEE e 93/96/CEE, letti in combinato disposto con
l’articolo 18 TFUE, devono essere interpretati nel senso che non ostano ad una
normativa di uno Stato membro, mediante la quale quest’ultimo imponga ad una
cittadina di uno Stato terzo, ove essa si trovi nella situazione descritta al
punto 1 del dispositivo della presente sentenza, un requisito di durata
quinquennale della residenza ai fini della concessione delle prestazioni
familiari garantite, mentre invece detto Stato membro non lo impone ai propri
cittadini.  
  
---|---  
|

Firme  
  
---|---  
  
* * *

( *1 ) Lingua processuale: il francese.

  

Parti  
Motivazione della sentenza  
Dispositivo  

## Parti

Nella causa C-45/12,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Cour du travail di Bruxelles (Belgio),
con decisione del 19 gennaio 2012, pervenuta in cancelleria il 30 gennaio
2012, nel procedimento

Office national d’allocations familiales pour travailleurs salariés (ONAFTS)

contro

Radia Hadj Ahmed,

LA CORTE (Quarta Sezione),

composta da L. Bay Larsen, presidente di sezione, J. Malenovský, U. Lõhmus, M.
Safjan e A. Prechal (relatore), giudici,

avvocato generale: Y. Bot

cancelliere: V. Tourrès, amministratore

vista la fase scritta del procedimento e in seguito all’udienza del 28
febbraio 2013,

considerate le osservazioni presentate:

– per R. Hadj Ahmed, da I. de Viron e M. Hernandez Dispaux, avocates;

– per il governo belga, da C. Pochet e T. Materne, in qualità di agenti,
assistiti da J. Vanden Eynde, avocat;

– per il governo ceco, da M. Smolek, in qualità di agente;

– per la Commissione europea, da M. Van Hoof e V. Kreuschitz, in qualità di
agenti,

vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

## Motivazione della sentenza

1\. La domanda di pronuncia pregiudiziale verte sull’interpretazione del
regolamento (CEE) n. 1408/71 del Consiglio, del 14 giugno 1971, relativo
all’applicazione dei regimi di sicurezza sociale ai lavoratori subordinati, ai
lavoratori autonomi e ai loro familiari che si spostano all’interno della
Comunità, nel testo modificato e aggiornato dal regolamento (CE) n. 118/97 del
Consiglio, del 2 dicembre 1996 (GU 1997, L 28, pag. 1), come modificato dal
regolamento (CE) n. 1992/2006 del Parlamento europeo e del Consiglio, del 18
dicembre 2006 (GU L 392, pag. 1; in prosieguo: il «regolamento n. 1408/71»),
sull’interpretazione degli articoli 13, paragrafo 2, e 14 della direttiva
2004/38/CE del Parlamento europeo e del Consiglio, del 29 aprile 2004,
relativa al diritto dei cittadini dell’Unione e dei loro familiari di
circolare e di soggiornare liberamente nel territorio degli Stati membri, che
modifica il regolamento (CEE) n. 1612/68 ed abroga le direttive 64/221/CEE,
68/360/CEE, 72/194/CEE, 73/148/CEE, 75/34/CEE, 75/35/CEE, 90/364/CEE,
90/365/CEE e 93/96/CEE (GU L 158, pag. 77), letti in combinato disposto con
l’articolo 18 TFUE, nonché sull’interpretazione degli articoli 20 e 21 della
Carta dei diritti fondamentali dell’Unione europea (in prosieguo: la «Carta»).

2\. Tale domanda è stata proposta nell’ambito di una controversia insorta tra
l’Office national d’allocations familiales pour travailleurs salariés [Ufficio
nazionale degli assegni familiari per i lavoratori dipendenti] (ONAFTS) e la
sig.ra Hadj Ahmed, in merito alla concessione delle prestazioni familiari
garantite.

Contesto normativo

Il diritto dell’Unione

3\. L’articolo 10 del regolamento (CEE) n. 1612/68 del Consiglio, del 15
ottobre 1968, relativo alla libera circolazione dei lavoratori all’interno
della Comunità (GU L 257, pag. 2), abrogato dalla direttiva 2004/38, stabiliva
quanto segue:

«1. Hanno diritto di stabilirsi con il lavoratore cittadino di uno Stato
membro occupato sul territorio di un altro Stato membro, qualunque sia la loro
cittadinanza:

a) il coniuge ed i loro discendenti minori di anni 21 o a carico;

(...)».

4\. L’articolo 12 del regolamento n. 1612/68, abrogato dal regolamento (UE) n.
492/2011 del Parlamento europeo e del Consiglio, del 5 aprile 2011, relativo
alla libera circolazione dei lavoratori all’interno dell’Unione (GU L 141,
pag. 1), e il cui testo è stato ripreso all’articolo 10 di quest’ultimo
regolamento, enunciava, al primo comma, quanto segue:

«I figli del cittadino di uno Stato membro, che sia o sia stato occupato sul
territorio di un altro Stato membro, sono ammessi a frequentare i corsi
d’insegnamento generale, di apprendistato e di formazione professionale alle
stesse condizioni previste per i cittadini di tale Stato, se i figli stessi vi
risiedono».

5\. L’articolo 1 del regolamento n. 1408/71, dal titolo «Definizioni», recita:

«Ai fini dell’applicazione del presente regolamento:

(...)

f) i) il termine “familiare” designa qualsiasi persona definita o riconosciuta
come familiare oppure designata come componente il nucleo familiare dalla
legislazione secondo la quale le prestazioni sono erogate (...); tuttavia, se
tali legislazioni considerano familiare o componente il nucleo familiare
soltanto una persona che convive con il lavoratore subordinato o autonomo o
con lo studente, ove la persona in questione sia prevalentemente a carico di
quest’ultimo si considererà soddisfatta tale condizione. (...)

(...)».

6\. L’articolo 2 del regolamento n. 1408/71, intitolato «Campo di applicazione
quanto alle persone», dispone, al paragrafo 1, quanto segue:

«Il presente regolamento si applica ai lavoratori (...), nonché ai loro
familiari (...)».

7\. L’articolo 1 del regolamento (CE) n. 859/2003 del Consiglio, del 14 maggio
2003, che estende le disposizioni del regolamento (CEE) n. 1408/71 e del
regolamento (CEE) n. 574/72 ai cittadini di paesi terzi cui tali disposizioni
non siano già applicabili unicamente a causa della nazionalità (GU L 124, pag.
1), recita:

«(...) [L]e disposizioni del regolamento (CEE) n. 1408/71 (...) si applicano
ai cittadini di paesi terzi cui tali disposizioni non siano già applicabili
unicamente a causa della [loro] nazionalità, nonché ai loro familiari e
superstiti, purché siano in situazione di [residenza] legale nel territorio di
uno Stato membro e si trovino in una situazione in cui non tutti gli elementi
si collochino all’interno di un solo Stato membro».

8\. L’articolo 13 della direttiva 2004/38, intitolato «Mantenimento del
diritto di soggiorno dei familiari in caso di divorzio, di annullamento del
matrimonio o di scioglimento dell’unione registrata», stabilisce, al paragrafo
2, che, in presenza di determinate condizioni, il divorzio, l’annullamento del
matrimonio o lo scioglimento dell’unione registrata non comportano la perdita
del diritto di soggiorno dei familiari del cittadino dell’Unione non aventi la
cittadinanza di uno Stato membro.

9\. L’articolo 14 di detta direttiva, intitolato «Mantenimento del diritto di
soggiorno», dispone, al paragrafo 2, quanto segue:

«I cittadini dell’Unione e i loro familiari beneficiano del diritto di
soggiorno di cui [all’articolo] 13 finché soddisfano le condizioni fissate [in
tale articolo].

(...)».

Il diritto belga

10\. L’articolo 1 della legge del 20 luglio 1971, che istituisce prestazioni
familiari garantite ( Moniteur belge del 7 agosto 1971, pag. 9302; in
prosieguo: la «legge che istituisce prestazioni familiari garantite»), nel
testo applicabile alla controversia oggetto del procedimento a quo, disponeva
quanto segue:

«(...) [L]e prestazioni familiari sono accordate, alle condizioni stabilite
dalla presente legge o in forza di essa, a favore del figlio che sia
esclusivamente o prevalentemente a carico di una persona fisica residente in
Belgio.

(...)

La persona fisica di cui al primo comma deve aver effettivamente risieduto in
Belgio in modo ininterrotto almeno negli ultimi cinque anni precedenti la
richiesta di prestazioni familiari garantite.

Sono dispensati dall’osservanza di tale condizione:

1° le persone rientranti nell’ambito di applicazione del [regolamento n.
1408/71];

2° gli apolidi;

3° i rifugiati ai sensi della legge del 15 dicembre 1980 in materia di
ingresso nel territorio, soggiorno, stabilimento e allontanamento degli
stranieri [( Moniteur belge del 31 dicembre 1980, pag. 14584; in prosieguo: la
«legge del 15 dicembre 1980»)];

4° le persone non rientranti nel punto 1° e aventi la cittadinanza di uno
Stato che ha ratificato la Carta sociale europea o la Carta sociale europea
riveduta.

Se la persona fisica di cui al primo comma è straniera, essa deve essere
ammessa o autorizzata a soggiornare in Belgio o a stabilirvisi, conformemente
alle disposizioni della [legge del 15 dicembre 1980] (...)».

11\. Nel corso del periodo su cui verte il procedimento a quo, la legge del 30
dicembre 2009 recante disposizioni di varia natura ( Moniteur belge del 31
dicembre 2009, pag. 82925) ha esteso l’esonero dal requisito della residenza
quinquennale mediante l’aggiunta, all’articolo 1, settimo comma, della legge
che istituisce prestazioni familiari garantite, di un punto 5 redatto nei
seguenti termini:

«le persone che richiedono le prestazioni familiari garantite per un figlio
che sia:

a) cittadino di uno Stato cui si applica il regolamento [n. 1408/71] o, in
difetto, cittadino di uno Stato che ha ratificato la Carta sociale europea o
la Carta sociale europea (riveduta);

b) oppure apolide o rifugiato ai sensi della legge del 15 dicembre 1980
(...)».

Procedimento principale e questioni pregiudiziali

12\. La sig.ra Hadj Ahmed, cittadina algerina, è iscritta in Belgio
nell’anagrafe della popolazione dal 18 gennaio 2006 e dispone di un titolo che
l’autorizza, a partire da questa data, a soggiornare nel territorio belga.
Essa ha ottenuto tale titolo di soggiorno in virtù del fatto che si era
ricongiunta, in Belgio, con un partner avente cittadinanza francese. La sig.ra
Hadj Ahmed e quest’ultimo hanno un figlio comune, anch’egli cittadino
francese, nato il 18 dicembre 2003. Nel corso dell’anno 2006, dopo aver
ottenuto detto titolo di soggiorno, la convenuta nel procedimento a quo ha
fatto venire in Belgio la propria figlia, cittadina algerina, nata il 28
gennaio 1993.

13\. Allorché viveva con il suo partner, la sig.ra Hadj Ahmed, che non ha mai
avuto lo status di lavoratore in Belgio, ha potuto beneficiare di assegni
familiari ad aliquota normale per i suoi due figli, sulla base dei periodi di
lavoro compiuti in Belgio dal suo partner.

14\. La sig.ra Hadj Ahmed ed il suo partner si sono separati nel mese di
giugno 2007. Dal 15 maggio 2007 l’interessata, che non è a carico del suo ex
partner, dipende dall’assistenza sociale.

15\. A partire dal 1° ottobre 2007, la sig.ra Hadj Ahmed ha cessato di
percepire gli assegni familiari per sua figlia, mentre ha continuato a
beneficiarne per l’altro figlio. Dinanzi all’ONAFTS è stata presentata una
domanda intesa ad ottenere, a partire dalla stessa data di cui sopra,
prestazioni familiari garantite per questa figlia. Il 7 aprile 2008 l’ufficio
suddetto ha respinto tale domanda per il fatto che l’interessata non
soddisfaceva il requisito di residenza quinquennale, previsto dall’articolo 1
della legge che istituisce prestazioni familiari garantite.

16\. Con atto introduttivo in data 3 luglio 2008, la sig.ra Hadj Ahmed ha
proposto dinanzi al Tribunal du travail [Tribunale del lavoro] di Bruxelles un
ricorso contro la decisione di diniego dell’ONAFTS, invocando il beneficio
delle disposizioni del regolamento n. 1408/71. Allo stesso tempo, su invito
dell’ONAFTS, essa ha proposto dinanzi alle autorità competenti un’istanza di
deroga al requisito di durata della residenza in Belgio. A seguito di tale
procedimento, la sig.ra Hadj Ahmed ha ottenuto le prestazioni familiari
garantite per sua figlia, dopo quattro anni di residenza, ossia a partire dal
18 gennaio 2010. Di conseguenza, il periodo per il quale tali prestazioni
vengono reclamate nell’ambito del procedimento principale si estende dal 1°
ottobre 2007 al 18 gennaio 2010.

17\. Con sentenza in data 23 agosto 2010, il Tribunal du travail di Bruxelles
ha accolto il ricorso proposto dalla sig.ra Hadj Ahmed. Riferendosi alla
sentenza del 7 settembre 2004, Trojani (C-456/02, Racc. pag. I-7573), detto
giudice ha affermato che, poiché l’interessata era stata autorizzata a
stabilirsi in Belgio in qualità di familiare di un cittadino dell’Unione, essa
era equiparata ad un cittadino siffatto e aveva diritto ad un trattamento
identico a quello riservato ai cittadini di tale Stato membro.

18\. L’ONAFTS ha interposto appello contro tale sentenza dinanzi al giudice
del rinvio. A suo avviso, non può ritenersi che la convenuta nel procedimento
a quo rientri nella sfera di applicazione del regolamento n. 1408/71. Esso
formula dubbi quanto al fatto che dalla direttiva 2004/38 possa desumersi che
una persona non avente la qualità di cittadino dell’Unione sia equiparata ad
un cittadino dell’Unione qualora detta persona si ricongiunga con una persona
avente tale qualità. L’ufficio suddetto fa altresì valere che la citata
sentenza Trojani riguarda una situazione nella quale vengono in questione un
cittadino dell’Unione e una prestazione di natura previdenziale, ossia un caso
diverso da quello in cui si trova la convenuta nel procedimento a quo.

19\. Il giudice del rinvio ritiene che la sig.ra Hadj Ahmed abbia interesse ad
avvalersi dell’applicazione del regolamento n. 1408/71, al fine di escludere
il requisito di residenza quinquennale previsto dall’articolo 1 della legge
che istituisce prestazioni familiari garantite.

20\. Alla luce di quanto sopra, la Cour du travail [Corte del lavoro] di
Bruxelles ha deciso di sospendere il procedimento e di sottoporre alla Corte
le seguenti questioni pregiudiziali:

«1) Se una cittadina di uno Stato terzo (nella fattispecie, una cittadina
algerina), la quale abbia ottenuto da meno di cinque anni un titolo di
soggiorno in uno Stato membro (nella fattispecie, il Belgio) per
ricongiungersi, al di fuori di un matrimonio o di un’unione registrata, con un
cittadino di un altro Stato membro (nella fattispecie, una persona con
cittadinanza francese), da cui ha avuto un figlio (cittadino francese),
rientri nell’ambito di applicazione ratione personae del regolamento [n.]
1408/71 quale familiare di un lavoratore cittadino di uno Stato membro, ai
fini della concessione, quale assegnataria, di prestazioni familiari garantite
a beneficio di un altro figlio avente la cittadinanza di un paese terzo (nella
fattispecie, quella algerina), benché nel frattempo sia cessata la sua
convivenza con il padre del figlio cittadino francese.

2) In caso di risposta negativa alla prima questione, se – nelle circostanze
descritte in quest’ultima, e considerata la presenza, nel nucleo familiare
dell’interessata, del figlio avente cittadinanza francese – detta cittadina di
uno Stato terzo, oppure suo figlio con cittadinanza di uno Stato terzo,
rientrino nell’ambito di applicazione ratione personae del regolamento n.
1408/71 quali familiari di un lavoratore cittadino di uno Stato membro, ai
fini della concessione di prestazioni familiari garantite a favore del figlio
con cittadinanza algerina.

3) In caso di risposta negativa alle questioni che precedono, se, nelle
circostanze descritte nell’ambito della prima questione, detta cittadina di
uno Stato terzo benefici, in forza [degli articoli 13, paragrafo 2, e 14]
della direttiva 2004/38 (...), letti in com binato disposto con l’articolo 12
CE (divenuto [articolo] 18 TFUE), dello stesso trattamento giuridico dei
cittadini nazionali fintantoché il diritto di soggiorno non le venga revocato,
cosicché sia escluso che lo Stato belga possa imporle un requisito di durata
della residenza ai fini della concessione delle prestazioni familiari
garantite, quando invece tale requisito non opera nei confronti dei
beneficiari nazionali.

4) In caso di risposta negativa alle questioni che precedono, se, nelle
circostanze descritte nell’ambito della prima questione, e in quanto madre di
un cittadino dell’[Unione], detta cittadina di uno Stato terzo benefici, in
forza degli articoli 20 e 21 della [Carta], del principio di parità di
trattamento, cosicché sia escluso che lo Stato belga possa imporle un
requisito di durata della residenza ai fini della concessione delle
prestazioni familiari garantite ad un altro dei suoi figli, cittadino di un
paese terzo, quando invece tale requisito di durata della residenza non è
previsto nel caso di un figlio [avente la cittadinanza di uno Stato membro]».

Sulle questioni pregiudiziali

Sulla prima e sulla seconda questione

21\. Con le sue due prime questioni, che occorre esaminare congiuntamente, il
giudice del rinvio chiede, in sostanza, se il regolamento n. 1408/71 debba
essere interpretato nel senso che nella sua sfera di applicazione rientrano
una cittadina di uno Stato terzo (in prosieguo: la «madre»), ovvero sua
figlia, anch’essa cittadina di uno Stato terzo (in prosieguo: la «figlia»),
qualora esse si trovino nella seguente situazione:

– la madre abbia ottenuto, da meno di cinque anni, un titolo di soggiorno in
uno Stato membro al fine di ricongiungersi, al di fuori di un matrimonio o di
un’unione registrata, con un cittadino di un altro Stato membro (in prosieguo:
il «cittadino di un altro Stato membro»), dal quale essa ha avuto un figlio
avente la cittadinanza di quest’ultimo Stato membro (in prosieguo: il «figlio
comune»);

– soltanto il cittadino di un altro Stato membro abbia lo status di
lavoratore;

– la coabitazione tra la madre e il cittadino di un altro Stato membro sia nel
frattempo cessata, e

– la figlia e il figlio comune facciano parte del nucleo familiare della
madre.

22\. A questo proposito occorre ricordare che la nozione di «familiare» di un
lavoratore, ai sensi del regolamento n. 1408/71, viene definita all’articolo
1, lettera f), sub i), di quest’ultimo nel senso che essa designa «qualsiasi
persona definita o riconosciuta come familiare oppure designata come
componente il nucleo familiare dalla legislazione secondo la quale le
prestazioni sono erogate (...); tuttavia, se tali legislazioni considerano
familiare o componente il nucleo familiare soltanto una persona che convive
con il lavoratore subordinato o autonomo (...), ove la persona in questione
sia prevalentemente a carico di quest’ultimo si considererà soddisfatta tale
condizione».

23\. Pertanto, in prima battuta, tale disposizione rinvia espressamente alla
normativa nazionale, qualificando come «familiare» «qualsiasi persona definita
o riconosciuta come familiare oppure designata come componente il nucleo
familiare dalla legislazione secondo la quale le prestazioni sono erogate»
(sentenza del 26 novembre 2009, Slanina, C-363/08, Racc. pag. I-11111, punto
25).

24\. In un secondo momento, l’articolo 1, lettera f), sub i), del regolamento
n. 1408/71 introduce il correttivo secondo cui, «tuttavia, se tali
legislazioni [nazionali] considerano familiare o componente il nucleo
familiare soltanto una persona che convive con il lavoratore subordinato o
autonomo, ove la persona in questione sia prevalentemente a carico di
quest’ultimo si considererà soddisfatta tale condizione» (sentenza Slanina,
cit., punto 26).

25\. Pertanto, la condizione imposta dall’articolo 1, lettera f), sub i), del
regolamento n. 1408/71 sarebbe soddisfatta – come giustamente rilevato dal
governo ceco e dalla Commissione europea – nel caso in cui, nelle circostanze
di cui al procedimento a quo, la madre o la figlia potessero essere
considerate, ai sensi della legge nazionale e ai fini dell’applicazione di
quest’ultima, quali «familiari» del cittadino di un altro Stato membro e, in
ipotesi negativa, qualora esse potessero essere considerate come
«prevalentemente a carico» di quest’ultimo (v., in tal senso, sentenza
Slanina, cit., punto 27).

26\. Sebbene il fascicolo a disposizione della Corte contenga indizi secondo
cui tale condizione non è soddisfatta nel caso oggetto del procedimento a quo,
spetta al giudice del rinvio verificare tale aspetto.

27\. Per contro, come giustamente evidenziato dal governo belga, risulta
dall’articolo 1, lettera f), sub i), del regolamento n. 1408/71, come
interpretato al punto 25 della presente sentenza, che il semplice fatto che il
figlio comune faccia parte del nucleo familiare della madre non è di per sé
rilevante ai fini della qualificazione della madre o della figlia come
«familiare», ai sensi della disposizione suddetta, del cittadino di un altro
Stato membro.

28\. Per quanto riguarda un’eventuale applicazione del regolamento n.
859/2003, che pure viene richiamato dal giudice del rinvio, occorre rilevare
che, a norma dell’articolo 1 di tale regolamento, quest’ultimo estende
l’ambito di applicazione ratione personae del regolamento n. 1408/71 ai
cittadini di Stati terzi, nei limiti in cui costoro non rientrino già nella
sfera di applicazione ratione personae di quest’ultimo regolamento unicamente
a motivo della loro cittadinanza.

29\. Orbene, l’eventuale non applicazione del regolamento n. 1408/71 alla
madre o alla figlia non dipende dalla cittadinanza di queste ultime, bensì dal
fatto che esse non possano essere considerate come familiari, ex articolo 1,
lettera f), sub i), di detto regolamento, del cittadino di un altro Stato
membro.

30\. Inoltre, a norma dell’articolo 1 del regolamento n. 859/2003, un
cittadino di uno Stato terzo deve soddisfare due condizioni affinché le
disposizioni del regolamento n. 1408/71 siano a lui applicabili e lo siano
anche nei confronti dei suoi familiari. Infatti tale cittadino, da un lato,
deve risiedere legalmente in uno Stato membro e, dall’altro, non deve trovarsi
in una situazione in cui tutti gli elementi si collochino all’interno di un
solo Stato membro. Tale ipotesi si verifica in particolare nel caso in cui la
situazione di un cittadino di uno Stato terzo presenti dei collegamenti
unicamente con uno Stato terzo e con un solo Stato membro (v., in tal senso,
sentenza del 18 novembre 2010, Xhymshiti, C-247/09, Racc. pag. I-11845, punto
28).

31\. Quanto alla prima di tali condizioni, occorre constatare che, alla luce
delle informazioni contenute nella decisione di rinvio, sia la madre che la
figlia, nel periodo rilevante ai fini del procedimento a quo, risiedevano
legalmente in Belgio.

32\. Quanto alla seconda condizione, la situazione della madre e quella della
figlia presentano – come risulta dal fascicolo a disposizione della Corte –
collegamenti unicamente con uno Stato terzo e con un solo Stato membro, vale a
dire, rispettivamente, la Repubblica democratica e popolare algerina e il
Regno del Belgio.

33\. Date tali circostanze, non può ritenersi che il regolamento n. 859/2003
estenda la sfera di applicazione del regolamento n. 1408/71 a persone quali la
madre o la figlia di cui alla presente fattispecie.

34\. Di conseguenza, occorre rispondere alla prima e alla seconda questione
dichiarando che il regolamento n. 1408/71 deve essere interpretato nel senso
che la madre o la figlia, ove si trovino nella situazione descritta al punto
21 della presente sentenza, non rientrano nella sfera di applicazione ratione
personae di detto regolamento, salvo che esse possano essere considerate, ai
sensi della legge nazionale e ai fini dell’applicazione di quest’ultima, quali
«familiari» del cittadino di un altro Stato membro, oppure, in ipotesi
negativa, che possano essere considerate come «prevalentemente a carico» di
costui.

Sulla terza questione

35\. Con la sua terza questione, il giudice del rinvio chiede, in sostanza, se
gli articoli 13, paragrafo 2, e 14 della direttiva 2004/38, letti in combinato
disposto con l’articolo 18 TFUE, debbano essere interpretati nel senso che
ostano ad una normativa di uno Stato membro, mediante la quale quest’ultimo
imponga alla madre, ove essa si trovi nella situazione descritta al punto 21
della presente sentenza, un requisito di durata quinquennale della residenza
ai fini della concessione delle prestazioni familiari garantite, mentre invece
detto Stato non lo impone ai propri cittadini.

36\. A questo proposito, come giustamente rilevato dai governi belga e ceco
nonché dalla Commissione, risulta espressamente dal tenore letterale
dell’articolo 13, paragrafo 2, della direttiva 2004/38 che il diritto di
soggiorno dei familiari di un cittadino dell’Unione non aventi la cittadinanza
di uno Stato membro viene mantenuto – in virtù di detta disposizione e a certe
condizioni – soltanto in caso di divorzio, di annullamento del matrimonio o di
scioglimento di un’unione registrata.

37\. Orbene, come confermato dalla formulazione stessa della prima questione,
le circostanze del caso oggetto del procedimento a quo non rivelano
l’esistenza di un matrimonio o di un’unione registrata tra la madre e il
cittadino di un altro Stato membro. Pertanto, la madre non può invocare un
diritto di soggiorno in forza dell’articolo 13, paragrafo 2, della direttiva
2004/38, e neppure in forza dell’articolo 14 di quest’ultima, il quale, al
paragrafo 2, si limita a ricordare la necessità per le persone interessate di
soddisfare le condizioni fissate, in particolare, all’articolo 13 della
medesima direttiva per poter beneficiare del mantenimento di un diritto di
soggiorno.

38\. Tale conclusione non cambia neppure ove si tenga conto dell’articolo 18
TFUE, al quale il giudice del rinvio fa riferimento nella sua terza questione.

39\. Infatti, la circostanza che una persona come la convenuta nel
procedimento principale disponesse, durante il periodo pertinente ai fini del
giudizio a quo, di un titolo che l’autorizzava a soggiornare in Belgio non
produce l’effetto di ammetterla a beneficiare, ai sensi dell’articolo 18 TFUE,
del principio di non discriminazione in base alla cittadinanza.

40\. Vero è che, al punto 46 della citata sentenza Trojani, la Corte ha in
sostanza statuito che un cittadino dell’Unione, ove sia titolare di una carta
di soggiorno in uno Stato membro, può avvalersi dell’articolo 18 TFUE al fine
di ottenere il beneficio di una prestazione sociale, alle stesse condizioni
valevoli per i cittadini di tale Stato membro.

41\. Tuttavia, tale interpretazione dell’articolo 18 TFUE, il cui contesto è
quello della cittadinanza dell’Unione (v., in tal senso, sentenza del 15 marzo
2005, Bidar, C-209/03, Racc. pag. I-2119, punti 37 e 39), non può essere
trasposta, tal quale, ad una situazione in cui un cittadino di uno Stato terzo
sia titolare di una carta di soggiorno in uno Stato membro.

42\. Ciò premesso, nell’ambito della procedura di cooperazione tra i giudici
nazionali e la Corte, istituita dall’articolo 267 TFUE, spetta a quest’ultima
fornire al giudice nazionale una risposta utile che gli consenta di dirimere
la controversia sottopostagli. Di conseguenza, benché formalmente il giudice
del rinvio abbia limitato la sua terza questione all’interpretazione della
direttiva 2004/38, tale circostanza non osta a che la Corte gli fornisca tutti
gli elementi interpretativi del diritto dell’Unione che possano essere utili
per definire la controversia di cui è investito, a prescindere dal fatto che
detto giudice vi abbia fatto riferimento o no nel formulare le proprie
questioni. A tal proposito, spetta alla Corte ricavare dall’insieme degli
elementi forniti dal giudice nazionale, e segnatamente dalla motivazione della
decisione di rinvio, gli elementi del diritto dell’Unione che richiedono
un’interpretazione in considerazione dell’oggetto della controversia (v., in
tal senso, sentenza del 14 ottobre 2010, Fuß, C-243/09, Racc. pag. I-9849,
punti 39 e 40 nonché la giurisprudenza ivi citata).

43\. Orbene, la Commissione sostiene che la madre, per evitare che le venga
imposto un requisito di durata quinquennale della residenza ai fini della
concessione delle prestazioni familiari garantite, potrebbe invocare il
principio di non discriminazione in base alla cittadinanza fondandosi su un
diritto di soggiorno scaturente dall’articolo 12 del regolamento n. 1612/68.

44\. A questo proposito va ricordato che l’obiettivo del regolamento n.
1612/68, ossia la libera circolazione dei lavoratori, esige, affinché
quest’ultima venga assicurata nel rispetto della libertà e della dignità,
condizioni ottimali di integrazione della famiglia di un lavoratore migrante
nel contesto dello Stato membro ospitante (v. sentenze del 13 novembre 1990,
di Leo, C-308/89, Racc. pag. I-4185, punto 13, e del 17 settembre 2002,
Baumbast e R, C-413/99, Racc. pag. I-7091, punto 50).

45\. Perché tale integrazione possa riuscire, è indispensabile che il figlio
di un lavoratore migrante abbia la possibilità di seguire le scuole e gli
studi nello Stato membro ospitante, come espressamente previsto dall’articolo
12 del regolamento n. 1612/68, al fine di poterli concludere con profitto
(sentenze del 15 marzo 1989, Echternach e Moritz, 389/87 e 390/87, Racc. pag.
723, punto 21, nonché Baumbast e R, cit., punto 51).

46\. Secondo la giurisprudenza, tale diritto di accesso all’insegnamento
implica un autonomo diritto di soggiorno del figlio di un lavoratore migrante
o di un ex lavoratore migrante, qualora tale figlio intenda proseguire i suoi
studi nello Stato membro ospitante, nonché un corrispondente diritto di
soggiorno a favore del genitore che ha l’affidamento effettivo di tale figlio
(v. sentenza del 23 febbraio 2010, Teixeira, C-480/08, Racc. pag. I-1107,
punti 36 e 53).

47\. Secondo la Commissione, tanto la figlia quanto il figlio comune, e dunque
anche la madre, in quanto avente l’affidamento effettivo di tali figli,
beneficiano di un diritto di soggiorno siffatto fondato sull’articolo 12 del
regolamento n. 1612/68.

48\. Tuttavia, in circostanze quali quelle di cui al procedimento a quo, tale
interpretazione non può essere accolta in relazione alla figlia.

49\. Infatti, da un lato, è pacifico che la figlia non è tale rispetto al
cittadino di un altro Stato membro. Dunque, in rapporto a questa persona, essa
non ha la qualità di figlio di un cittadino di uno Stato membro che sia o sia
stato occupato nel territorio di un altro Stato membro, ai sensi dell’articolo
12 del regolamento n. 1612/68.

50\. Dall’altro lato, è pur vero che – come evidenziato dalla Commissione – il
diritto di stabilirsi con il lavoratore migrante, del quale godono, ai sensi
dell’articolo 10, paragrafo 1, lettera a), del regolamento n. 1612/68, «il
coniuge ed i loro discendenti minori di anni 21 o a carico», deve essere
interpretato nel senso che esso spetta sia ai discendenti del lavoratore sia a
quelli del coniuge (sentenza Baumbast e R, cit., punto 57).

51\. Tuttavia, al riguardo è sufficiente rilevare che, in circostanze quali
quelle di cui al procedimento a quo, la madre non è il coniuge del cittadino
di un altro Stato membro, né lo è stata, dato che il partner nell’ambito di
una semplice coabitazione non può essere considerato quale «coniuge», ai sensi
dell’articolo 10, paragrafo 1, lettera a), del regolamento n. 1612/68 (v., in
tal senso, sentenza del 17 aprile 1986, Reed, 59/85, Racc. pag. 1283, punto
16). La figlia non può dunque essere considerata come figlia del coniuge di un
lavoratore migrante o di un ex lavoratore migrante.

52\. Per contro, per quanto riguarda il figlio comune, occorre rilevare che,
come risulta dal fascicolo a disposizione della Corte, egli è effettivamente
il figlio di un cittadino di uno Stato membro che è o è stato occupato nel
territorio di un altro Stato membro, ai sensi dell’articolo 12 del regolamento
n. 1612/68. Tuttavia, affinché la madre, quale genitore che ha l’affidamento
effettivo di tale figlio, possa beneficiare di un diritto di soggiorno fondato
sulla disposizione di cui sopra, occorre che il figlio comune abbia cominciato
a frequentare il sistema scolastico dello Stato membro ospitante (v., in tal
senso, sentenza del 6 settembre 2012, Czop e Punakova, C-147/11 e C-148/11,
punto 29).

53\. Orbene, la Corte non dispone di informazioni sufficienti in merito alla
situazione del figlio comune e, più in particolare, riguardo alla
scolarizzazione di quest’ultimo, il che, in tale stadio della procedura
davanti alla Corte, conferisce carattere ipotetico ad un’interpretazione delle
conseguenze che potrebbe avere per la controversia nel giudizio a quo
l’esistenza di un diritto di soggiorno della madre fondato sull’articolo 12
del regolamento n. 1612/68.

54\. Alla luce dell’insieme delle considerazioni che precedono, occorre
rispondere alla terza questione dichiarando che gli articoli 13, paragrafo 2,
e 14 della direttiva 2004/38, letti in combinato disposto con l’articolo 18
TFUE, devono essere interpretati nel senso che non ostano ad una normativa di
uno Stato membro, mediante la quale quest’ultimo imponga alla madre, ove essa
si trovi nella situazione descritta al punto 21 della presente sentenza, un
requisito di durata quinquennale della residenza ai fini della concessione
delle prestazioni familiari garantite, mentre invece detto Stato membro non lo
impone ai propri cittadini.

Sulla quarta questione

55\. Tenuto conto della risposta data alle questioni precedenti, non occorre
rispondere alla quarta questione.

56\. Infatti, occorre ricordare che i diritti fondamentali garantiti
dall’ordinamento giuridico dell’Unione, compresi quelli garantiti dalla Carta,
sono destinati ad essere applicati in tutte le situazioni disciplinate dal
diritto dell’Unione, ma non al di fuori di esse (v., in tal senso, sentenza
del 26 febbraio 2013, Åkerberg Fransson, C-617/10, punto 19 e la
giurisprudenza ivi citata).

57\. Orbene, come risulta dalla risposta alle questioni precedenti, la Corte
non dispone di informazioni che permettano di concludere che una situazione
quale quella oggetto del procedimento a quo è effettivamente disciplinata dal
diritto dell’Unione.

Sulle spese

58\. Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.

## Dispositivo

Per questi motivi, la Corte (Quarta Sezione) dichiara:

1) Il regolamento (CEE) n. 1408/71 del Consiglio, del 14 giugno 1971, relativo
all’applicazione dei regimi di sicurezza sociale ai lavoratori subordinati, ai
lavoratori autonomi e ai loro familiari che si spostano all’interno della
Comunità, nel testo modificato e aggiornato dal regolamento (CE) n. 118/97 del
Consiglio, del 2 dicembre 1996, come modificato dal regolamento (CE) n.
1992/2006 del Parlamento europeo e del Consiglio, del 18 dicembre 2006, deve
essere interpretato nel senso che una cittadina di uno Stato terzo, ovvero sua
figlia, anch’essa cittadina di uno Stato terzo, le quali si trovino nella
seguente situazione:

– detta cittadina di uno Stato terzo abbia ottenuto, da meno di cinque anni,
un titolo di soggiorno in uno Stato membro al fine di ricongiungersi, al di
fuori di un matrimonio o di un’unione registrata, con un cittadino di un altro
Stato membro, dal quale essa ha avuto un figlio avente la cittadinanza di
quest’ultimo Stato membro;

– soltanto il summenzionato cittadino di un altro Stato membro abbia lo status
di lavoratore;

– la coabitazione tra detta cittadina di uno Stato terzo e detto cittadino di
un altro Stato membro sia nel frattempo cessata, e

– i due figli facciano parte del nucleo familiare della loro madre,

non rientrano nella sfera di applicazione ratione personae del regolamento
sopra citato, salvo che detta cittadina di uno Stato terzo oppure sua figlia
possano essere considerate, ai sensi della legge nazionale e ai fini
dell’applicazione di quest’ultima, quali «familiari» del summenzionato
cittadino di un altro Stato membro, oppure, in ipotesi negativa, che possano
essere considerate come «prevalentemente a carico» di costui.

2) Gli articoli 13, paragrafo 2, e 14 della direttiva 2004/38/CE del
Parlamento europeo e del Consiglio, del 29 aprile 2004, relativa al diritto
dei cittadini dell’Unione e dei loro familiari di circolare e di soggiornare
liberamente nel territorio degli Stati membri, che modifica il regolamento
(CEE) n. 1612/68 ed abroga le direttive 64/221/CEE, 68/360/CEE, 72/194/CEE,
73/148/CEE, 75/34/CEE, 75/35/CEE, 90/364/CEE, 90/365/CEE e 93/96/CEE, letti in
combinato disposto con l’articolo 18 TFUE, devono essere interpretati nel
senso che non ostano ad una normativa di uno Stato membro, mediante la quale
quest’ultimo imponga ad una cittadina di uno Stato terzo, ove essa si trovi
nella situazione descritta al punto 1 del dispositivo della presente sentenza,
un requisito di durata quinquennale della residenza ai fini della concessione
delle prestazioni familiari garantite, mentre invece detto Stato membro non lo
impone ai propri cittadini.

  *[""]: Double quotes
  *[*]: Asterisk
  *[?]: Question mark

