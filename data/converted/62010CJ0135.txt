

SENTENZA DELLA CORTE (Terza Sezione)

15 marzo 2012 ( *1 )

«Diritto d’autore e diritti connessi nella società dell’informazione —
Applicabilità diretta nell’ordinamento dell’Unione della Convenzione di Roma,
dell’Accordo TRIPs e del WPPT — Direttiva 92/100/CEE — Articolo 8, paragrafo 2
— Direttiva 2001/29/CE — Nozione di “comunicazione al pubblico” —
Comunicazione al pubblico di fonogrammi radiodiffusi presso uno studio
dentistico»

Nella causa C-135/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Corte d’appello di Torino, con
decisione del 10 febbraio 2010, pervenuta in cancelleria il 15 marzo 2010, nel
procedimento

Società Consortile Fonografici (SCF)

contro

Marco Del Corso,

con l’intervento del

Procuratore generale della Repubblica,

LA CORTE (Terza Sezione),

composta dal sig. K. Lenaerts, presidente di sezione, dai sigg. J. Malenovský
(relatore), E. Juhász, G. Arestis e T. von Danwitz, giudici,

avvocato generale: sig.ra V. Trstenjak

cancelliere: sig.ra A. Impellizzeri, amministratore

vista la fase scritta del procedimento e in seguito all’udienza del 7 aprile
2011,

considerate le osservazioni presentate:

—

|

per la Società Consortile Fonografici (SCF), da L. Ubertazzi, F. Pocar e B.
Ubertazzi, avvocati;  
  
---|---  
  
—

|

per M. Del Corso, da R. Longhin, A. Tigani Sava, L. Bontempi e V. Vaccaro,
avvocati;  
  
---|---  
  
—

|

per il governo italiano, da G. Palmieri, in qualità di agente, assistita da P.
Gentili, avvocato dello Stato;  
  
---|---  
  
—

|

per l’Irlanda, da D. O’Hagan, in qualità di agente, assistito da E. Fitzsimons
e J. Jeffers, barristers;  
  
---|---  
  
—

|

per il governo ellenico, da G. Papadaki, in qualità di agente;  
  
---|---  
  
—

|

per il governo francese, da J. Gstalter, in qualità di agente;  
  
---|---  
  
—

|

per la Commissione europea, da J. Samnadda e S. La Pergola, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 29
giugno 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
8, paragrafo 2, della direttiva 92/100/CEE del Consiglio, del 19 novembre
1992, concernente il diritto di noleggio, il diritto di prestito e taluni
diritti connessi al diritto di autore in materia di proprietà intellettuale
(GU L 346, pag. 61), e dell’articolo 3 della direttiva 2001/29/CE del
Parlamento europeo e del Consiglio, del 22 maggio 2001, sull’armonizzazione di
taluni aspetti del diritto d’autore e dei diritti connessi nella società
dell’informazione (GU L 167, pag. 10).  
  
---|---  
  
2

|

Tale domanda è stata proposta nell’ambito di una controversia fra la Società
Consortile Fonografici (in prosieguo: la «SCF») e il sig. Del Corso, dottore
in chirurgia dentistica, relativamente alla radiodiffusione, nello studio
dentistico privato del medesimo, di fonogrammi oggetto di protezione.  
  
---|---  
  
Contesto normativo

Il diritto internazionale

3

|

L’Accordo sugli aspetti dei diritti di proprietà intellettuale attinenti al
commercio (The Agreement on Trade Related Aspects of Intellectual Property
Rights; in prosieguo: l’«Accordo TRIPs» o l’«Accordo ADPIC»), che costituisce
l’allegato 1 C dell’Accordo che istituisce l’Organizzazione mondiale del
commercio (OMC), firmato a Marrakech il 15 aprile 1994 e approvato con la
decisione 94/800/CE del Consiglio 22 dicembre 1994, relativa alla conclusione
a nome della Comunità europea, per le materie di sua competenza, degli accordi
dei negoziati multilaterali dell’Uruguay Round (1986-1994) (GU L 336, pag. 1),
include una parte II, intitolata «Norme relative all’esistenza, all’ambito e
all’esercizio dei diritti di proprietà intellettuale». In tale parte figura
l’articolo 14, paragrafi 1, 2 e 6, del summenzionato titolo, il quale così
prevede:

«1. Per quanto riguarda la fissazione della loro esecuzione su un fonogramma,
gli artisti interpreti o esecutori hanno la facoltà di impedire, salvo proprio
consenso, la fissazione della loro esecuzione non fissata e la riproduzione di
tale fissazione, nonché la radiodiffusione e la comunicazione al pubblico
della loro esecuzione dal vivo.

2\. I produttori di fonogrammi godono del diritto di autorizzare o di vietare
la riproduzione diretta o indiretta dei loro fonogrammi.

(…)

6\. Qualsiasi membro può, in relazione ai diritti di cui ai paragrafi 1, 2 e 3
prevedere condizioni, limitazioni, deroghe e riserve entro i limiti consentiti
dalla Convenzione [internazionale sulla protezione degli artisti interpreti o
esecutori, dei produttori di fonogrammi e degli organismi di radiodiffusione,
firmata a Roma il 26 ottobre 1961 (in prosieguo: la «Convenzione di Roma»)].
Tuttavia le disposizioni dell’articolo 18 della Convenzione di Berna (1971) si
applicano, mutatis mutandis, anche ai diritti degli artisti interpreti o
esecutori e dei produttori di fonogrammi sui fonogrammi».  
  
---|---  
  
4

|

L’Organizzazione mondiale sulla proprietà intellettuale (OMPI) (Word
Intellectual Property Organisation, WIPO) ha adottato a Ginevra, il 20
dicembre 1996, il Trattato dell’OMPI sulle interpretazioni ed esecuzioni e sui
fonogrammi (WIPO Performances and Phonograms Treaty; in prosieguo: il «WPPT»),
nonché il Trattato dell’OMPI sul diritto d’autore (WIPO Copyright Treaty; in
prosieguo: il «WCT»). Questi due trattati sono stati approvati in nome della
Comunità europea con la decisione 2000/278/CE del Consiglio, del 16 marzo
2000, (GU L 89, pag. 6).  
  
---|---  
  
5

|

L’articolo 1 del WPPT è del seguente tenore:

«1. Nessuna disposizione del presente trattato pregiudica gli obblighi
reciproci incombenti alle Parti contraenti in forza della [Convenzione di
Roma].

2\. La protezione prevista dal presente trattato lascia intatta la protezione
del diritto d’autore sulle opere letterarie e artistiche e non influisce in
alcun modo su di essa. Di conseguenza, nessuna disposizione del presente
trattato potrà essere interpretata come lesiva di tale protezione.

3\. Il presente trattato non rimanda ad alcun altro trattato e lascia del
tutto impregiudicati i diritti e i doveri istituiti da altri trattati».  
  
---|---  
  
6

|

Ai sensi dell’articolo 2, lettera b), del WPPT, ai fini del medesimo, per
«fonogramma» s’intende «qualunque fissazione dei suoni di una esecuzione o di
altri suoni o di una rappresentazione di suoni, che non sia una fissazione
incorporata in un’opera cinematografica o in altra opera audiovisiva».  
  
---|---  
  
7

|

L’articolo 2, lettera d), del WPPT stabilisce che per «produttore di
fonogrammi» si deve intendere «la persona fisica o giuridica che prende
l’iniziativa e si assume la responsabilità di fissare, per prima, i suoni di
una esecuzione o altri suoni o la rappresentazione di suoni».  
  
---|---  
  
8

|

Ai sensi dell’articolo 2, lettera g), del WPPT, per «comunicazione al
pubblico» di un’esecuzione o di un fonogramma s’intende «(…) la trasmissione
al pubblico mediante qualunque mezzo diverso dalla radiodiffusione, dei suoni
di una esecuzione ovvero dei suoni o di una rappresentazione di suoni fissati
in un fonogramma. Ai sensi dell’articolo 15, si intende per “comunicazione al
pubblico” anche l’atto di rendere udibili al pubblico i suoni o la
rappresentazione di suoni fissati in un fonogramma».  
  
---|---  
  
9

|

Al titolo «Diritto di messa a disposizione», l’articolo 10 del WPPT dispone
che:

«Gli artisti interpreti o esecutori hanno il diritto esclusivo di autorizzare
la messa a disposizione del pubblico, su filo o via etere, delle loro
esecuzioni fissate in fonogrammi in modo che ciascun individuo possa
liberamente accedervi da un luogo o in un momento di sua scelta».  
  
---|---  
  
10

|

L’articolo 14 del WPPT, intitolato «Diritto di messa a disposizione», prevede
quanto segue:

«I produttori di fonogrammi hanno il diritto esclusivo di autorizzare la messa
a disposizione del pubblico, su filo o via etere, dei loro fonogrammi in modo
che ciascun individuo possa liberamente accedervi da un luogo o in un momento
di sua scelta».  
  
---|---  
  
11

|

Ai sensi dell’articolo 15 del WPPT, intitolato «Diritto a un equo compenso per
la radiodiffusione e la comunicazione al pubblico»:

«1. Quando un fonogramma pubblicato a fini di commercio è utilizzato
direttamente o indirettamente per la radiodiffusione o per una qualunque
comunicazione al pubblico, gli artisti interpreti o esecutori e i produttori
di fonogrammi hanno diritto a un compenso equo e unico.

2\. Le Parti contraenti hanno la facoltà di stabilire, con la propria
legislazione nazionale, se il diritto a un compenso equo e unico da parte
dell’utilizzatore spetti agli artisti interpreti o esecutori o ai produttori
di fonogrammi, ovvero a entrambi. La legislazione nazionale può determinare,
in difetto di accordo tra gli interessati, le condizioni di ripartizione del
predetto compenso.

3\. Ciascuna Parte contraente può, mediante notifica depositata presso il
direttore generale dell’OMPI, dichiarare che applicherà le disposizioni del
paragrafo 1 solo in rapporto a determinate utilizzazioni, o che ne limiterà
l’applicazione in altri modi, oppure che non ne applicherà alcuna.

4\. Ai fini del presente articolo si reputano pubblicati a fini di commercio i
fonogrammi messi a disposizione del pubblico, su filo o via etere, in modo
tale che ciascun individuo possa liberamente accedervi da un luogo o in un
momento di sua scelta».  
  
---|---  
  
12

|

Secondo l’articolo 23, paragrafo 1, del WPPT:

«Le Parti contraenti si impegnano ad adottare, conformemente alla propria
legislazione, i provvedimenti necessari per l’applicazione del trattato
stesso».  
  
---|---  
  
13

|

L’articolo 8 del WCT, intitolato «Diritto di comunicazione al pubblico»,
dispone quanto segue:

«Fermo il disposto degli articoli 11, paragrafo 1, punto 2, 11 bis, paragrafo
1, punti 1 e 2, 11 ter, paragrafo 1, punto 2, 14, paragrafo 1, punto 2 e 14
bis, paragrafo 1, della Convenzione di Berna, gli autori di opere letterarie e
artistiche hanno il diritto esclusivo di autorizzare ogni comunicazione al
pubblico, su filo o via etere, delle loro opere, nonché la messa a
disposizione del pubblico delle loro opere, in modo che chiunque possa
liberamente accedervi da un luogo o in un momento di sua scelta».  
  
---|---  
  
14

|

L’Unione europea, contrariamente a tutti gli Stati membri dell’Unione, con
l’eccezione della Repubblica di Malta, non è parte della Convenzione di Roma.  
  
---|---  
  
15

|

Ai sensi dell’articolo 12 della Convenzione di Roma, relativo agli utilizzi
secondari di fonogrammi:

«Quando un fonogramma pubblicato a fini commerciali, o una riproduzione di
tale fonogramma, è utilizzato direttamente per la radiodiffusione o per una
qualsiasi comunicazione al pubblico, un compenso equo ed unico sarà versato
dall’utilizzatore agli artisti interpreti o esecutori, o ai produttori di
fonogrammi, o ad entrambi. (...)».  
  
---|---  
  
Il diritto dell’Unione

16

|

L’ultimo considerando della decisione 94/800 è così formulato:

«considerando che l’accordo che istituisce l’[OMC], compresi gli allegati, non
è di natura tale da essere invocato direttamente dinanzi alle autorità
giudiziarie della Comunità e degli Stati membri».  
  
---|---  
  
17

|

La direttiva 2006/115/CE del Parlamento europeo e del Consiglio, del 12
dicembre 2006, concernente il diritto di noleggio, il diritto di prestito e
taluni diritti connessi al diritto di autore in materia di proprietà
intellettuale (GU L 376, pag. 28), entrata in vigore il 16 gennaio 2007, ha
codificato e abrogato la direttiva 92/100.  
  
---|---  
  
18

|

Tuttavia, in considerazione dell’epoca dei fatti, la controversia di cui alla
causa principale continua ad essere disciplinata dalla direttiva 92/100.  
  
---|---  
  
19

|

Il settimo considerando della direttiva 92/100 ha il seguente tenore
letterale:

«Considerando che le opere creative e artistiche degli autori e degli artisti
interpreti o esecutori richiedono la percezione di un reddito adeguato quale
base per l’ulteriore attività creativa ed artistica e che gli investimenti
occorrenti, segnatamente quelli richiesti per la produzione di fonogrammi e
pellicole, sono particolarmente rischiosi ed elevati; che per garantire
livelli di reddito adeguati e per recuperare l’investimento l’unico mezzo
efficace è un’adeguata tutela giuridica dei titolari dei diritti».  
  
---|---  
  
20

|

Il decimo considerando della medesima direttiva dispone che:

«Considerando che occorre ravvicinare la legislazione degli Stati membri in
modo che le disposizioni nazionali non entrino in conflitto con quelle
contenute nelle convenzioni internazionali, sulle quali si basano il diritto
d’autore e i diritti connessi in molti Stati membri».  
  
---|---  
  
21

|

L’articolo 8, paragrafi 2 e 3, della direttiva 92/100 è così formulato:

«2. Gli Stati membri prevedono un diritto per garantire che una remunerazione
equa e unica sia versata dall’utente allorché un fonogramma pubblicato a scopi
commerciali, o una riproduzione del medesimo, è utilizzato per una
radiodiffusione via etere o per una qualsiasi comunicazione al pubblico, e che
detta remunerazione sia suddivisa tra gli artisti interpreti o esecutori e i
produttori del fonogramma in questione. In caso di mancato accordo tra artisti
interpreti o esecutori e produttori di fonogrammi, gli Stati membri possono
stabilire le condizioni della ripartizione tra i medesimi di questa
remunerazione.

3\. Gli Stati membri riconoscono agli organismi di radiodiffusione il diritto
esclusivo di autorizzare o vietare la ritrasmissione via etere delle loro
emissioni, nonché la loro comunicazione al pubblico se questa comunicazione
avviene in luoghi accessibili al pubblico mediante pagamento di un diritto
d’ingresso».  
  
---|---  
  
22

|

L’articolo 8, paragrafo 2, della direttiva 2006/115 stabilisce quanto segue:

«Gli Stati membri prevedono un diritto per garantire che una remunerazione
equa e unica sia versata dall’utente allorché un fonogramma pubblicato a scopi
commerciali, o una riproduzione del medesimo, è utilizzato per una
radiodiffusione via etere o per una qualsiasi comunicazione al pubblico, e che
detta remunerazione sia suddivisa tra gli artisti interpreti o esecutori e i
produttori del fonogramma in questione. In caso di mancato accordo tra artisti
interpreti o esecutori e produttori di fonogrammi, gli Stati membri possono
stabilire i criteri per ripartire tra i medesimi questa remunerazione».  
  
---|---  
  
23

|

Il quindicesimo e il ventesimo considerando della direttiva 2001/29 sono così
formulati:

|

«(15)

|

La conferenza diplomatica tenutasi sotto gli auspici dell[a WIPO], ha portato
nel dicembre del 1996 all’adozione di due nuovi trattati, il [WCT] e il [WPPT]
(…). La presente direttiva serve anche ad attuare una serie di questi nuovi
obblighi internazionali.  
  
---|---  
  
(…)

(25)

|

Dovrebbe ovviarsi all’incertezza giuridica relativa alla natura e al grado di
protezione degli atti di trasmissione su richiesta, su rete, di opere protette
dal diritto d’autore e di materiali protetti dai diritti connessi, prevedendo
una protezione armonizzata a livello comunitario. Dovrebbe essere chiarito che
tutti i titolari riconosciuti dalla direttiva hanno il diritto esclusivo di
rendere accessibili al pubblico le opere protette dal diritto d’autore e i
materiali protetti da altri diritti mediante trasmissioni interattive su
richiesta (“on-demand”). Tali trasmissioni sono caratterizzate dal fatto che i
componenti del pubblico possono accedervi dal luogo e nel momento da essi
individualmente scelto».  
  
---|---  
  
24

|

Ai sensi dell’articolo 3 della direttiva 2001/29:

«1. Gli Stati membri riconoscono agli autori il diritto esclusivo di
autorizzare o vietare qualsiasi comunicazione al pubblico, su filo o senza
filo, delle loro opere, compresa la messa a disposizione del pubblico delle
loro opere in maniera tale che ciascuno possa avervi accesso dal luogo e nel
momento scelti individualmente.

2\. Gli Stati membri riconoscono ai soggetti sotto elencati il diritto
esclusivo di autorizzare o vietare la messa a disposizione del pubblico, su
filo o senza filo, in maniera tale che ciascuno possa avervi accesso dal luogo
e nel momento scelti individualmente:

|

a)

|

[a]gli artisti interpreti o esecutori, per quanto riguarda le fissazioni delle
loro prestazioni artistiche;  
  
---|---  
  
b)

|

ai produttori di fonogrammi, per quanto riguarda le loro riproduzioni
fonografiche;  
  
---|---  
  
c)

|

ai produttori delle prime fissazioni di una pellicola, per quanto riguarda
l’originale e le copie delle loro pellicole;  
  
---|---  
  
d)

|

agli organismi di diffusione radiotelevisiva, per quanto riguarda le
fissazioni delle loro trasmissioni, siano esse effettuate su filo o via etere,
comprese le trasmissioni via cavo o via satellite.  
  
---|---  
  
3\. I diritti di cui ai paragrafi 1 e 2 non si esauriscono con alcun atto di
comunicazione al pubblico o con la loro messa a disposizione del pubblico,
come indicato nel presente articolo».  
  
Il diritto nazionale

25

|

L’articolo 72 della legge 22 aprile 1941, n. 633, recante protezione del
diritto d’autore e di altri diritti connessi al suo esercizio (Gazzetta
ufficiale n. 166, del 16 luglio 1941), come sostituito dall’articolo 11 del
decreto legislativo 9 aprile 2003, n.°68, recante attuazione della direttiva
2001/29/CE sull’armonizzazione di taluni aspetti del diritto d’autore e dei
diritti connessi nella società dell’informazione (Supplemento ordinario alla
GURI n. 87, del 14 aprile 2003) nella versione applicabile al procedimento
principale (in prosieguo: la «legge del 1941») così dispone:

«Salvi i diritti spettanti all’autore a termini del titolo I, il produttore di
fonogrammi ha il diritto esclusivo, per la durata e alle condizioni stabilite
dagli articoli che seguono:

|

a)

|

di autorizzare la riproduzione diretta o indiretta, temporanea o permanente,
dei suoi fonogrammi in qualunque modo o forma, in tutto o in parte e con
qualsiasi processo di duplicazione;  
  
---|---  
  
b)

|

di autorizzare la distribuzione degli esemplari dei suoi fonogrammi. Il
diritto esclusivo di distribuzione non si esaurisce nel territorio della
Comunità europea, se non nel caso di prima vendita del supporto contenente il
fonogramma effettuata o consentita dal produttore in uno Stato membro;  
  
---|---  
  
c)

|

di autorizzare il noleggio ed il prestito degli esemplari dei suoi fonogrammi.
Tale diritto non si esaurisce con la vendita o con la distribuzione in
qualsiasi forma degli esemplari;  
  
---|---  
  
d)

|

di autorizzare la messa a disposizione del pubblico dei suoi fonogrammi in
maniera tale che ciascuno possa avervi accesso dal luogo e nel momento scelti
individualmente. Tale diritto non si esaurisce con alcun atto di messa a
disposizione del pubblico».  
  
---|---  
  
26

|

L’articolo 73, comma 1, della legge del 1941, quale sostituito dall’articolo
12 del summenzionato decreto legislativo n. 68, precisa che:

«Il produttore di fonogrammi, nonché gli artisti interpreti e gli artisti
esecutori che abbiano compiuto l’interpretazione o l’esecuzione fissata o
riprodotta nei fonogrammi, indipendentemente dai diritti di distribuzione,
noleggio e prestito loro spettanti, hanno diritto ad un compenso per
l’utilizzazione a scopo di lucro dei fonogrammi a mezzo della cinematografia,
della diffusione radiofonica e televisiva, ivi compresa la comunicazione al
pubblico via satellite, nelle pubbliche feste danzanti, nei pubblici esercizi
ed in occasione di qualsiasi altra pubblica utilizzazione dei fonogrammi
stessi. L’esercizio di tale diritto spetta al produttore, il quale ripartisce
il compenso con gli artisti interpreti o esecutori interessati».  
  
---|---  
  
27

|

L’articolo 73 bis della legge del 1941 quale inserito dall’articolo 9 del
decreto legislativo 16 novembre 1994, n°685, (recante attuazione della
direttiva 92/100/CEE concernente il diritto di noleggio, il diritto di
prestito e taluni diritti connessi al diritto d’autore in materia di proprieta
intellettuale, GURI n. 293, del 16 dicembre 1991) è così formulato:

«1. Gli artisti interpreti o esecutori e il produttore del fonogramma
utilizzato hanno diritto ad un equo compenso anche quando l’utilizzazione di
cui all’articolo 73 è effettuata a scopo non di lucro.

2\. Salvo diverso accordo tra le parti, tale compenso è determinato, riscosso
e ripartito secondo le norme del regolamento [di esecuzione della legge del
1941]».  
  
---|---  
  
Causa principale e questioni pregiudiziali

28

|

La SCF svolge, in Italia e all’estero, attività di «collecting» quale
mandataria per la gestione, la riscossione e la ripartizione dei diritti dei
produttori fonografici consorziati.  
  
---|---  
  
29

|

Nell’esercizio della sua attività di mandataria la SCF aveva intrapreso
trattative con l’Associazione Nazionale Dentisti Italiani, volte alla stipula
di un accordo collettivo per quantificare un equo compenso ai sensi degli
articoli 73 o 73 bis della legge del 1941, per ogni «comunicazione al
pubblico» di fonogrammi, inclusa quella effettuata presso studi professionali
privati.  
  
---|---  
  
30

|

Poiché le citate trattative non hanno avuto esito positivo, la SFC, il 16
giugno 2006, ha convenuto in giudizio dinanzi al Tribunale di Torino il sig.
Del Corso al fine di far accertare che questi, nel proprio studio dentistico
privato in Torino, effettuava la diffusione, come musica di sottofondo, di
fonogrammi oggetto di protezione e che tale attività, costituendo
«comunicazione al pubblico» ai sensi della legge del 1941, del diritto
internazionale e del diritto dell’Unione, era soggetta alla corresponsione di
un equo compenso.  
  
---|---  
  
31

|

A sua difesa il sig. Del Corso ha, in particolare, fatto valere che nel suo
studio la musica era radiodiffusa e che la SCF avrebbe potuto vantare diritti
d’autore solamente in caso di utilizzazione del supporto su cui era stato
inciso il fonogramma, cosicché il compenso per l’ascolto della radiodiffusione
era dovuto non da colui che ascolta, ma dall’emittente radiofonica o
televisiva. La legge del 1941, infatti, distinguerebbe espressamente tra il
compenso che deve essere pagato per il disco da quello dovuto per l’utilizzo
dell’apparecchio radiofonico.  
  
---|---  
  
32

|

Il sig. Del Corso deduceva, in ogni caso, l’inapplicabilità al caso specifico
degli articoli 73 e 73 bis della legge del 1941. A suo parere, infatti, i
menzionati articoli sarebbero riferibili alle comunicazioni al pubblico
avvenute nei pubblici esercizi e in occasione di qualsiasi altra pubblica
utilizzazione di fonogrammi. Orbene, a differenza degli ambulatori del
servizio sanitario pubblico, uno studio dentistico privato non può essere
qualificato come esercizio pubblico.  
  
---|---  
  
33

|

Con sentenza del 20 marzo 2008, modificata da un’ordinanza del 16 maggio dello
stesso anno, il Tribunale di Torino rigettava la domanda della SCF, ritenendo
che, nella fattispecie, fosse esclusa la comunicazione a scopo di lucro, che
il tipo di musica diffusa nello studio fosse totalmente irrilevante nella
scelta operata dal paziente e che la situazione non rientrasse fra quelle
ipotizzate dall’articolo 73 bis della legge del 1941, in quanto lo studio
medico dentistico era privato e come tale non assimilabile ad un luogo
pubblico o aperto al pubblico, atteso che i pazienti non costituivano un
pubblico indifferenziato, ma erano singolarmente individuati e potevano
accedervi normalmente previo appuntamento e, comunque, su consenso
dell’odontoiatra.  
  
---|---  
  
34

|

La SCF ha proposto appello avverso tale sentenza dinanzi alla Corte d’appello
di Torino.  
  
---|---  
  
35

|

Ritenendo che sussistano dubbi riguardo alla circostanza se la diffusione di
fonogrammi all’interno di studi di liberi professionisti, come quelli
dentistici, sia inclusa nella nozione di «comunicazione al pubblico», la Corte
d’appello di Torino ha deciso di sospendere il giudizio e di sottoporre alla
Corte le seguenti questioni pregiudiziali:

|

«1)

|

Se la convenzione di Roma (…), l’Accordo TRIPs (…) e il Trattato [WPPT] siano
immediatamente applicabili nell’ordinamento comunitario;  
  
---|---  
  
2)

|

se le predette fonti di diritto internazionale uniforme siano, altresì,
immediatamente precettive nei rapporti privati;  
  
---|---  
  
3)

|

se le rispettive nozioni di “comunicazione al pubblico” contenute nei citati
testi di diritto convenzionale coincidano con quelle comunitarie di cui alle
direttive [92/100] e [2001/29], e in caso negativo quale fonte debba
prevalere;  
  
---|---  
  
4)

|

se la diffusione gratuita di fonogrammi effettuata all’interno di studi
odontoiatrici privati esercenti attività economica di tipo libero-
professionale, a beneficio della relativa clientela e da questa fruita
indipendentemente da un proprio atto di volontà, costituisca “comunicazione al
pubblico”, ovvero “messa a disposizione del pubblico” ai fini
dell’applicazione dell’articolo 3, paragrafo 2, lettera b), della direttiva
[2001/29];  
  
---|---  
  
5)

|

se tale attività di diffusione dia diritto alla percezione di un compenso in
favore dei produttori fonografici».  
  
---|---  
  
Sulle questioni pregiudiziali

Sulla prima, seconda e terza questione

36

|

Con la prima, seconda e terza questione, che occorre prendere in esame
congiuntamente, il giudice del rinvio chiede, sostanzialmente, innanzitutto se
la Convenzione di Roma, l’Accordo TRIPs e il WPPT siano immediatamente
applicabili nell’ordinamento giuridico dell’Unione e se i privati possano
avvalersene in modo diretto. Detto giudice chiede inoltre di accertare se la
nozione di «comunicazione al pubblico», contenuta nelle citate convenzioni
internazionali, coincida con quella figurante nelle direttive 92/100 e 2001/29
e, infine, in caso di risposta negativa a tale questione, quale fonte debba
prevalere.  
  
---|---  
  
37

|

Riguardo, in primo luogo, alla questione se la Convenzione di Roma, l’Accordo
TRIPs e il WPPT siano immediatamente applicabili nell’ordinamento giuridico
dell’Unione, occorre anzitutto ricordare che, ai sensi dell’articolo 216,
paragrafo 2, TFUE, «[g]li accordi conclusi dall’Unione vincolano le
istituzioni dell’Unione e gli Stati membri».  
  
---|---  
  
38

|

L’Accordo TRIPs e il WPPT sono stati sottoscritti dall’Unione e approvati,
rispettivamente, con le decisioni 94/800 e 2000/278. Ne consegue che tale
accordo e tale trattato vincolano le istituzioni dell’Unione e gli Stati
membri.  
  
---|---  
  
39

|

Inoltre, secondo una costante giurisprudenza della Corte, le disposizioni
delle convenzioni concluse dall’Unione formano parte integrante
dell’ordinamento giuridico di quest’ultima (sentenze del 30 aprile 1974,
Haegeman, 181/73, Racc. pag. 449, punto 5; del 30 settembre 1987, Demirel,
12/86, Racc. pag. 3719, punto 7, e del 22 ottobre 2009, Bogiatzi, C-301/08,
Racc. pag. I-10185, punto 23) e sono pertanto applicabili nel suo ambito.  
  
---|---  
  
40

|

Ciò si verifica nel caso degli accordi TRIPs e WPPT.  
  
---|---  
  
41

|

Relativamente alla Convenzione di Roma si deve osservare, da un lato, che
l’Unione non vi ha aderito e, dall’altro, che non può ritenersi che
quest’ultima si sia sostituita agli Stati membri nell’ambito di applicazione
della succitata convenzione, non foss’altro perché essi non vi hanno tutti
aderito (v., per analogia, sentenza del 24 giugno 2008, Commune de Mesquer,
C-188/07, Racc. pag. I-4501, punto 85).  
  
---|---  
  
42

|

Di conseguenza le disposizioni della Convenzione di Roma non formano parte
dell’ordinamento giuridico dell’Unione.  
  
---|---  
  
43

|

Riguardo, in secondo luogo, alla questione relativa alla possibilità per i
privati di avvalersi in modo immediato delle disposizioni dell’Accordo TRIPs e
del WPPT, è necessario rilevare che, in base alla giurisprudenza della Corte,
non è sufficiente che le disposizioni in parola facciano parte
dell’ordinamento giuridico dell’Unione. Occorre altresì che esse appaiano, dal
punto di vista del loro contenuto, incondizionate e sufficientemente precise e
che né sotto il profilo della natura né sotto quello della struttura ostino ad
essere in tal modo invocate (v., in tal senso, sentenze Demirel, cit., punto
14; del 16 giugno 1998, Racke, C-162/96, Racc. pag. I-3655, punto 31, nonché
del 10 gennaio 2006, IATA e ELFAA, C-344/04, Racc. pag. I-403, punto 39).  
  
---|---  
  
44

|

La prima condizione è soddisfatta allorché le disposizioni fatte valere
stabiliscono obblighi chiari e precisi che non sono subordinati, nel loro
adempimento o nei loro effetti, all’intervento di alcun atto ulteriore (v., in
tal senso, sentenze del 15 luglio 2004, Pêcheurs de l’étang de Berre,
C-213/03, Racc. pag. I-7357, punto 39 e giurisprudenza ivi citata, nonché
dell’8 marzo 2011, Lesoochranárske zoskupenie, C-240/09, Racc. pag. I-1255,
punto 44 e giurisprudenza ivi citata).  
  
---|---  
  
45

|

Relativamente all’Accordo TRIPs occorre ricordare che, secondo l’ultimo
considerando della decisione 94/800, l’accordo che istituisce l’OMC, compresi
gli allegati, non è di natura tale da essere invocato direttamente dinanzi
alle autorità giudiziarie dell’Unione e degli Stati membri.  
  
---|---  
  
46

|

Inoltre, la Corte ha già statuito che, tenuto conto della loro natura e della
loro struttura, le disposizioni dell’Accordo TRIPs non hanno efficacia diretta
e non sono idonee a creare in capo ai privati diritti che questi possano
invocare direttamente dinanzi al giudice ai sensi del diritto dell’Unione (v.,
in tal senso, sentenze del 23 novembre 1999, Portogallo/Consiglio, C-149/96,
Racc. pag. I-8395, punti 42-48; del 14 dicembre 2000, Dior e a., C-300/98 e
C-392/98, Racc. pag. I-11307, punto 44, nonché del 16 novembre 2004, Anheuser-
Busch, C-245/02, Racc. pag. I-10989, punto 54).  
  
---|---  
  
47

|

Con riferimento al WPPT è necessario osservare che, ai sensi dell’articolo 23,
paragrafo 1, esso prevede che le parti contraenti si impegnano ad adottare,
conformemente alla propria legislazione, i provvedimenti necessari per
l’applicazione del trattato stesso.  
  
---|---  
  
48

|

Ne discende che l’applicazione delle disposizioni del WPPT, per quanto
concerne la loro esecuzione o i loro effetti, è subordinata all’intervento di
atti ulteriori. Disposizioni del genere non hanno pertanto efficacia diretta
nel diritto dell’Unione e non sono idonee a creare in capo ai privati diritti
che questi possano invocare direttamente dinanzi al giudice ai sensi di tale
ordinamento giuridico.  
  
---|---  
  
49

|

Relativamente alla Convenzione di Roma occorre rammentare che, ai sensi
dell’articolo 1, paragrafo 1, del WPPT, nessuna disposizione di detto trattato
giustifica deroghe agli obblighi reciproci incombenti alle parti contraenti in
forza della Convenzione di Roma.  
  
---|---  
  
50

|

Di conseguenza, sebbene l’Unione non sia parte contraente della Convenzione di
Roma, essa è ciò nondimeno tenuta, in base all’articolo 1, paragrafo 1, del
WPPT, a non ostacolare l’adempimento degli obblighi degli Stati membri
derivanti dalla convenzione in parola. Pertanto detta convenzione produce
effetti indiretti all’interno dell’Unione.  
  
---|---  
  
51

|

Riguardo, in terzo luogo, alla questione relativa ai rapporti fra le nozioni
di «comunicazione al pubblico» presenti, da un lato, nell’Accordo TRIPs, nel
WPPT e nella Convenzione di Roma nonché, dall’altro, nelle direttive 92/100 e
2001/29, occorre ricordare che, secondo una costante giurisprudenza della
Corte, le disposizioni del diritto dell’Unione devono essere interpretate, per
quanto possibile, alla luce del diritto internazionale, in particolare quando
tali testi siano diretti, precisamente, ad eseguire un accordo internazionale
concluso dall’Unione (v., in particolare, sentenze del 14 luglio 1998,
Bettati, C-341/95, Racc. pag. I-4355, punto 20, e del 7 dicembre 2006, SGAE,
C-306/05, Racc. pag. I-11519, punto 35).  
  
---|---  
  
52

|

A tale proposito è pacifico, come risulta dal quindicesimo considerando della
direttiva 2001/29, che uno degli obiettivi cui la stessa mira consiste nel
dare esecuzione a taluni nuovi obblighi incombenti all’Unione in base al WCT e
al WPPT i quali, secondo il medesimo considerando, aggiornano notevolmente la
protezione internazionale del diritto d’autore e dei diritti connessi. In tale
contesto le nozioni presenti nella direttiva di cui trattasi devono essere
interpretate, per quanto possibile, alla luce dei due trattati menzionati (v.,
in tal senso, sentenza del 17 aprile 2008, Peek & Cloppenburg, C-456/06, Racc.
pag. I-2731, punto 31).  
  
---|---  
  
53

|

Inoltre, dal decimo considerando della direttiva 92/100 risulta che occorre
ravvicinare le legislazioni degli Stati membri in modo che le disposizioni
nazionali non entrino in conflitto con quelle contenute nelle convenzioni
internazionali, sulle quali si basano il diritto d’autore e i diritti connessi
in molti Stati membri.  
  
---|---  
  
54

|

La direttiva in parola si propone di armonizzare taluni aspetti in materia di
proprietà intellettuale nel rispetto delle convenzioni internazionali
rilevanti in ambito di diritto d’autore e di diritti connessi quali,
segnatamente, la Convenzione di Roma, l’Accordo TRIPs e il WPPT; è lecito
quindi ritenere la medesima come diretta a configurare un complesso di
previsioni compatibili con quelle contenute nelle summenzionate convenzioni.  
  
---|---  
  
55

|

Dall’insieme dei rilievi esposti deriva che le nozioni figuranti nelle
direttive 92/100 e 2001/29, come quella di «comunicazione al pubblico», devono
essere interpretate alla luce delle nozioni equivalenti contenute nelle
succitate convenzioni internazionali e in modo che siano compatibili con
queste ultime, tenendo conto parimenti del contesto in cui esse sono
utilizzate e degli scopi perseguiti dalle pertinenti disposizioni
convenzionali in materia di proprietà intellettuale.  
  
---|---  
  
56

|

Alla luce delle considerazioni che precedono si deve rispondere alla prima,
seconda e terza questione dichiarando che:

|

—

|

le disposizioni dell’Accordo TRIPs e del WPPT sono applicabili
nell’ordinamento giuridico dell’Unione;  
  
---|---  
  
—

|

dal momento che la Convenzione di Roma non fa parte dell’ordinamento giuridico
dell’Unione, essa non è applicabile all’interno di quest’ultima, ma, ciò
nondimeno, essa produce effetti indiretti nel suo ambito;  
  
---|---  
  
—

|

i privati non possono avvalersi in modo immediato né della menzionata
convenzione né dell’Accordo TRIPs e nemmeno del WPPT;  
  
---|---  
  
—

|

la nozione di «comunicazione al pubblico» deve essere interpretata alla luce
delle nozioni equivalenti contenute nella Convenzione di Roma, nell’Accordo
TRIPs nonché nel WPPT, e in modo che sia compatibile con le succitate
convenzioni internazionali, tenendo altresì conto del contesto in cui siffatte
nozioni sono utilizzate e degli scopi perseguiti dalle pertinenti disposizioni
convenzionali in materia di proprietà intellettuale.  
  
---|---  
  
Sulla quarta e quinta questione

Osservazioni preliminari

57

|

Con la quarta e la quinta questione il giudice del rinvio chiede se la
diffusione gratuita di fonogrammi effettuata all’interno di uno studio
odontoiatrico privato, esercente attività economica di tipo libero-
professionale, a beneficio della relativa clientela e da questa fruita
indipendentemente da un proprio atto di volontà, costituisca «comunicazione al
pubblico», ovvero «messa a disposizione del pubblico» ai fini
dell’applicazione dell’articolo 3, paragrafo 2, lettera b), della direttiva
2001/29, e se tale attività di diffusione dia diritto alla percezione di un
compenso in favore dei produttori fonografici.  
  
---|---  
  
58

|

A tale proposito occorre innanzitutto osservare che il giudice del rinvio,
nella formulazione testuale delle succitate questioni, fa riferimento
all’articolo 3, paragrafo 2, lettera b), della direttiva 2001/29, relativo al
diritto esclusivo dei produttori di fonogrammi di autorizzare o vietare la
messa a disposizione del pubblico, su filo o senza filo, dei loro fonogrammi
in maniera tale che ciascuno possa avervi accesso dal luogo e nel momento
scelti individualmente.  
  
---|---  
  
59

|

Come consta dalla motivazione della proposta di direttiva 2001/29 — COM(97)
628 — corroborata dal venticinquesimo considerando della stessa direttiva, la
messa a disposizione del pubblico, ai sensi di tale disposizione, riguarda le
«trasmissioni interattive on-demand», caratterizzate dal fatto che i
componenti del pubblico possono accedervi dal luogo e nel momento da essi
individualmente scelto.  
  
---|---  
  
60

|

Orbene, dalla decisione di rinvio risulta che, nel procedimento principale, è
controversa unicamente la radiodiffusione di musica all’interno di uno studio
odontoiatrico a beneficio della relativa clientela e non la trasmissione
interattiva on-demand.  
  
---|---  
  
61

|

Dalla giurisprudenza appare tuttavia chiaro che, al fine di fornire al giudice
nazionale una risposta utile che gli consenta di dirimere la controversia
sottopostagli, spetta alla Corte, qualora necessario, riformulare le questioni
ad essa sottoposte (sentenze del 4 maggio 2006, Haug, C-286/05, Racc. pag.
I-4121, punto 17, e dell’11 marzo 2008, Jager, C-420/06, Racc. pag. I-1315,
punto 46).  
  
---|---  
  
62

|

Inoltre, per fornire una soluzione utile al giudice nazionale, la Corte può
essere indotta a prendere in considerazione norme del diritto dell’Unione alle
quali il giudice nazionale non ha fatto riferimento nelle questioni
pregiudiziali (sentenze del 26 giugno 2008, Wiedemann e Funk, C-329/06 e
C-343/06, Racc. pag. I-4635, punto 45, nonché del 23 novembre 2010,
Tsakouridis, C-145/09, Racc. pag. I-11979, punto 36).  
  
---|---  
  
63

|

In proposito occorre sottolineare che l’articolo 8, paragrafo 2, della
direttiva 92/100 mira a garantire che una remunerazione equa sia versata
dall’utente agli artisti interpreti o esecutori e ai produttori fonografici
allorché un fonogramma, pubblicato a scopi commerciali, o una riproduzione del
medesimo, è utilizzato per una radiodiffusione via etere o per una qualsiasi
comunicazione al pubblico.  
  
---|---  
  
64

|

Ciò specificato, la quarta e quinta questione devono essere intese come
dirette ad accertare, in sostanza, se la nozione di «comunicazione al
pubblico», ai sensi dell’articolo 8, paragrafo 2, della direttiva 92/100,
debba essere interpretata nel senso che essa comprende la diffusione gratuita
di fonogrammi effettuata all’interno di uno studio odontoiatrico privato,
esercente attività economica di tipo libero-professionale, a beneficio della
relativa clientela e da questa fruita indipendentemente da un proprio atto di
volontà, e se una siffatta diffusione dia diritto alla percezione di un
compenso in favore dei produttori fonografici.  
  
---|---  
  
Sulla ricevibilità

65

|

Ad avviso del sig. Del Corso la quarta e la quinta questione sarebbero
irricevibili, dal momento che egli non avrebbe mai riconosciuto di aver
effettuato, attraverso l’apparato di radiodiffusione presente nel proprio
studio odontoiatrico privato, la diffusione di fonogrammi oggetto di
protezione a favore dei suoi pazienti, e ciò tanto meno in cambio del
pagamento di un biglietto d’ingresso da parte di questi ultimi.  
  
---|---  
  
66

|

In proposito va rammentato che non spetta alla Corte, bensì al giudice
nazionale accertare i fatti che hanno dato origine al procedimento principale
e trarne le conseguenze ai fini della sua pronuncia (v. sentenze del 16
settembre 1999, WWF e a., C-435/97, Racc. pag. I-5613, punto 32, nonché
dell’11 novembre 2010, Danosa, C-232/09, Racc. pag. I-11405, punto 33).  
  
---|---  
  
67

|

Nell’ambito della ripartizione delle competenze tra i giudici dell’Unione e
quelli nazionali spetta difatti, in linea di massima, al giudice nazionale
verificare che sussistano, nella causa dinanzi ad esso pendente, le condizioni
di fatto tali da comportare l’applicazione di una norma del diritto
dell’Unione; la Corte, allorché si pronuncia su un rinvio pregiudiziale, può,
ove necessario, fornire precisazioni tese a guidare il giudice nazionale nella
sua interpretazione (v., in tal senso, sentenze del 4 luglio 2000, Haim,
C-424/97, Racc. pag. I-5123, punto 58, nonché del 4 giugno 2009, Vatsouras e
Koupatantze, C-22/08 e C-23/08, Racc. pag. I-4585, punto 23).  
  
---|---  
  
68

|

Nel caso di specie, come emerge dalla decisione di rinvio, la quarta e la
quinta questione sono basate sulla premessa di fatto che il sig. Del Corso
effettuasse la diffusione di fonogrammi oggetto di protezione a favore dei
suoi pazienti.  
  
---|---  
  
69

|

Si deve pertanto ritenere che dette questioni siano ricevibili e procedere al
loro esame nel contesto materiale quale definito dal giudice del rinvio.  
  
---|---  
  
Nel merito

70

|

Relativamente alla nozione di «comunicazione al pubblico» è innanzitutto
necessario osservare che essa compare non soltanto all’articolo 8, paragrafo
2, della direttiva 92/100, disposizione rilevante nel procedimento principale,
ma altresì all’articolo 3, paragrafo 1, della direttiva 2001/29 così come, in
particolare, agli articoli 12 della Convenzione di Roma, 15 del WPPT e 14, n.
1, dell’Accordo TRIPs.  
  
---|---  
  
71

|

Come si evince dal punto 55 della presente sentenza, la nozione di
«comunicazione al pubblico» deve essere interpretata alla luce delle nozioni
equivalenti contenute nella Convenzione di Roma, nell’Accordo TRIPs e nel WPPT
e in modo che sia compatibile con queste ultime, tenendo conto parimenti del
contesto in cui dette nozioni s’inscrivono e degli scopi perseguiti dalle
disposizioni delle convenzioni in parola.  
  
---|---  
  
72

|

Occorre ricordare che, ai sensi dell’articolo 3, paragrafo 1, della direttiva
2001/29, gli Stati membri riconoscono agli autori il diritto esclusivo di
autorizzare o vietare qualsiasi comunicazione al pubblico, su filo o senza
filo, delle loro opere, compresa la messa a disposizione del pubblico delle
loro opere in maniera tale che ciascuno possa avervi accesso dal luogo e nel
momento scelti individualmente. Tale disposizione si ispira all’articolo 8 del
WTC, il cui tenore riprende quasi letteralmente.  
  
---|---  
  
73

|

L’articolo 8, paragrafo 2, della direttiva 92/100 impone agli Stati membri di
prevedere un diritto volto a garantire che una remunerazione equa e unica sia
versata dall’utente allorché un fonogramma pubblicato a scopi commerciali, o
una riproduzione del medesimo, è utilizzato per una radiodiffusione via etere
o per una qualsiasi comunicazione al pubblico, e che detta remunerazione sia
suddivisa tra gli artisti interpreti o esecutori e i produttori del fonogramma
in questione. Tale disposizione è ispirata all’articolo 12 della Convenzione
di Roma, di cui costituisce altresì la riproduzione pressoché letterale (v.
sentenza del 6 febbraio 2003, SENA, C-245/00, Racc. pag. I-1251, punto 35).  
  
---|---  
  
74

|

Dal confronto degli articoli 3, paragrafo 1, della direttiva 2001/29, e 8,
paragrafo 2, della direttiva 92/100 risulta che la nozione di «comunicazione
al pubblico» presente in tali disposizioni è utilizzata in contesti che non
sono identici e persegue finalità senz’altro simili ma, ciò nondimeno, in
parte divergenti.  
  
---|---  
  
75

|

Gli autori sono infatti dotati, in forza dell’articolo 3, paragrafo 1, della
direttiva 2001/29, di un diritto di natura precauzionale che consente loro di
frapporsi tra eventuali utenti della loro opera e la comunicazione al pubblico
che detti utenti potrebbero ritenere di effettuare e, a tal fine, vietare la
stessa. Per contro, gli artisti interpreti o esecutori e i produttori di
fonogrammi godono, ai sensi dell’articolo 8, paragrafo 2, della direttiva
92/100, di un diritto di natura compensativa, il quale non è idoneo ad essere
fatto valere prima che un fonogramma pubblicato a fini commerciali, o una
riproduzione del medesimo, sia o sia già stato utilizzato per una
comunicazione al pubblico da parte di un utente.  
  
---|---  
  
76

|

Ne consegue, con riferimento più specifico all’articolo 8, paragrafo 2, della
direttiva 92/100, da un lato, che tale disposizione comporta una valutazione
individualizzata della nozione di comunicazione al pubblico. Analogo
ragionamento vale rispetto all’identità dell’utente e alla questione
dell’utilizzo del fonogramma di cui trattasi.  
  
---|---  
  
77

|

D’altro lato, posto che l’articolo 8, paragrafo 2, della direttiva 92/100,
esplica i suoi effetti allorché l’opera è utilizzata, ne discende, di
conseguenza, che il diritto oggetto della disposizione in parola è un diritto
di natura essenzialmente economica.  
  
---|---  
  
78

|

Difatti, per valutare se un utente effettui un atto di comunicazione al
pubblico, ai sensi dell’articolo 8, paragrafo 2, della direttiva 92/100,
occorre, conformemente all’approccio individualizzato, come constatato al
punto 76 della presente sentenza, valutare la situazione di un utente
specifico nonché quella del complesso delle persone cui comunica i fonogrammi
protetti.  
  
---|---  
  
79

|

Ai fini di tale valutazione è necessario tener conto di svariati criteri
complementari, di natura non autonoma e interdipendenti fra loro. Occorre
pertanto applicarli sia individualmente, sia nella loro reciproca interazione,
considerando che, nelle diverse situazioni concrete, possono essere presenti
con intensità molto variabile.  
  
---|---  
  
80

|

Spetta quindi al giudice nazionale procedere ad una valutazione globale della
situazione data.  
  
---|---  
  
81

|

In proposito si rilevi che la Corte ha già enucleato alcuni criteri
nell’ambito, in certa misura differente, dell’articolo 3, paragrafo 1, della
direttiva 2001/29.  
  
---|---  
  
82

|

In primo luogo, la Corte ha gia messo in evidenza il ruolo imprescindibile
dell’utente. Essa, infatti, ha dichiarato, relativamente al gestore di un
albergo e di un bar-ristorante, che questi effettua un atto di comunicazione,
ai sensi dell’articolo 3, paragrafo 1, della direttiva 2001/29, quando
interviene, con piena cognizione delle conseguenze del suo comportamento, per
dare ai suoi clienti accesso a un’emissione radiodiffusa, contenente l’opera
protetta. Difatti, in mancanza di questo intervento, tali clienti, pur
trovandosi all’interno della zona di copertura dell’emissione medesima, non
potrebbero, in via di principio, fruire dell’opera diffusa (v., in tal senso,
sentenze SGAE, cit., punto 42, e del 4 ottobre 2011, Football Association
Premier League e a., C-403/08 e C-429/08, Racc. pag. I-9083, punto 195).  
  
---|---  
  
83

|

In secondo luogo, la Corte ha già precisato alcuni elementi intrinseci nella
nozione di pubblico.  
  
---|---  
  
84

|

A tal proposito la Corte ha giudicato che il «pubblico», ai sensi
dell’articolo 3, paragrafo 1, della direttiva 2001/29, riguarda un numero
indeterminato di destinatari potenziali e comprende, peraltro, un numero di
persone piuttosto considerevole (v., in tal senso, sentenze del 2 giugno 2005,
Mediakabel, C-89/04, Racc. pag. I-4891, punto 30; del 14 luglio 2005,
Lagardère Active Broadcast, C-192/04, Racc. pag. I-7199, punto 31, e SGAE,
cit., punti 37 e 38).  
  
---|---  
  
85

|

Riguardo, innanzitutto, al carattere «indeterminato» del pubblico, è
necessario osservare che, conformemente alla definizione della nozione di
«comunicazione al pubblico» data dal glossario dell’OMPI che, seppur
sprovvisto di forza cogente di diritto, contribuisce ciò nonostante
all’interpretazione della nozione di pubblico, si tratta di «rendere un’opera
(…) percepibile in modo adeguato dalla gente in generale, vale a dire senza
limitazioni ad individui specifici appartenenti ad un gruppo privato».  
  
---|---  
  
86

|

Relativamente, poi, al criterio attinente ad un «numero di persone piuttosto
considerevole», quest’ultimo mira a porre in evidenza che la nozione di
pubblico comporta una certa soglia de minimis, il che esclude da detta nozione
una pluralità di interessati troppo esigua, se non addirittura insignificante.  
  
---|---  
  
87

|

Al fine di determinare tale numero la Corte ha tenuto conto degli effetti
cumulativi che derivano dal fatto di mettere a disposizione opere presso
destinatari potenziali (v. sentenza SGAE, cit., punto 39). Sotto questo
profilo è rilevante non soltanto sapere quante persone abbiano accesso
contemporaneamente alla medesima opera, ma altresì quante fra di esse abbiano
accesso alla stessa in successione.  
  
---|---  
  
88

|

In terzo luogo, al punto 204 della citata sentenza Football Association
Premier League e a., la Corte ha dichiarato che il carattere lucrativo di una
comunicazione al pubblico, ai sensi dell’articolo 3, paragrafo 1, della
direttiva 2001/29, non è privo di rilevanza.  
  
---|---  
  
89

|

Siffatta conclusione vale a maggior ragione in presenza del diritto ad un’equa
remunerazione, quale stabilito all’articolo 8, paragrafo 2, della direttiva
92/100, alla luce della natura essenzialmente economica di tale diritto.  
  
---|---  
  
90

|

Più specificamente, la Corte ha già affermato che l’intervento effettuato dal
gestore di un albergo, che dà accesso a un’opera radiodiffusa ai suoi clienti,
dev’essere considerato come una prestazione di servizi supplementare fornita
al fine di trarne un certo utile, nella misura in cui l’offerta di questo
servizio influisce sulla categoria dell’albergo e quindi sul prezzo delle
camere. In modo analogo la Corte ha giudicato che la trasmissione di opere
radiodiffuse da parte del gestore di un bar-ristorante è effettuata allo
scopo, ed è idonea, ad incidere sulla frequentazione del locale e, in fin dei
conti, sui risultati economici dello stesso (v., in tal senso, citate sentenze
SGAE, punto 44, e Football Association Premier League e a., punto 205).  
  
---|---  
  
91

|

È quindi sottinteso che il pubblico oggetto della comunicazione, da un lato,
costituisce ciò a cui mira l’utente e, dall’altro, è ricettivo, in un modo o
nell’altro, alla comunicazione di quest’ultimo, e non è «intercettato»
casualmente.  
  
---|---  
  
92

|

È segnatamente alla luce di siffatti criteri che occorre valutare se, in un
procedimento come quello principale, un dentista che diffonde fonogrammi in
presenza dei propri pazienti, come musica di sottofondo, effettui un atto di
comunicazione al pubblico, ai sensi dell’articolo 8, paragrafo 2, della
direttiva 92/100.  
  
---|---  
  
93

|

Benché, in via di principio, spetti agli organi giurisdizionali nazionali,
come indicato al punto 80 della presente sentenza, stabilire se ciò ricorra in
una fattispecie particolare e apportare in proposito tutte le valutazioni
definitive sui fatti di cui trattasi, si deve constatare che, relativamente al
procedimento principale, la Corte dispone di tutti gli elementi necessari per
valutare se sussista un tale atto di comunicazione al pubblico.  
  
---|---  
  
94

|

Occorre porre in evidenza innanzitutto che, analogamente alle controversie
all’origine delle citate sentenze SGAE e Football Association Premier League e
a., i pazienti di un dentista, pur trovandosi all’interno della zona di
copertura del segnale recante i fonogrammi, possono fruire di questi ultimi
unicamente grazie al deliberato intervento del dentista. Di conseguenza si
deve considerare che tale dentista intervenga deliberatamente nella diffusione
dei fonogrammi in questione.  
  
---|---  
  
95

|

Quanto, poi, ai clienti di un dentista, come quello convenuto nel procedimento
principale, occorre rilevare che questi ultimi, di norma, formano un complesso
di persone la cui composizione è in larga misura stabile e che, pertanto,
costituiscono un insieme di destinatari potenziali determinato, giacché le
altre persone non hanno, in via di principio, accesso alle cure prestate dal
professionista in parola. Di conseguenza, non si tratta di «gente in
generale», contrariamente alla definizione formulata al punto 85 della
presente sentenza.  
  
---|---  
  
96

|

Peraltro, conformemente al punto 84 della presente sentenza, riguardo
all’importanza del numero delle persone per le quali il dentista rende udibile
il fonogramma diffuso, si deve constatare che, trattandosi dei clienti di un
dentista, tale pluralità di persone è scarsamente consistente, se non persino
insignificante, dal momento che l’insieme di persone simultaneamente presenti
nel suo studio è, in generale, alquanto ristretto. Inoltre, benché i clienti
si succedano, ciò non toglie che, avvicendandosi, detti clienti, di norma, non
sono destinatari dei medesimi fonogrammi, segnatamente di quelli radiodiffusi.  
  
---|---  
  
97

|

Infine, non può essere contestato che, in una situazione come quella di cui
alla controversia principale, un dentista che diffonde fonogrammi in presenza
dei suoi pazienti, quale musica di sottofondo, non può ragionevolmente
aspettarsi un ampliamento, unicamente in virtù di tale diffusione, della
clientela del proprio studio, né aumentare il prezzo delle cure prestate. Ne
consegue che siffatta diffusione non è idonea, di per sé, ad incidere sugli
introiti di tale professionista.  
  
---|---  
  
98

|

I clienti di un dentista, infatti, si recano presso uno studio medico
dentistico unicamente allo scopo di essere curati, giacché una diffusione di
fonogrammi non è minimamente collegata alla prassi delle cure dentistiche. È
in modo fortuito e indipendentemente dalla loro volontà che detti clienti
godono dell’accesso a taluni fonogrammi, in funzione del momento in cui
arrivano allo studio, della durata della loro attesa e del tipo di trattamento
ricevuto. In siffatto contesto non si può presumere che la normale clientela
di un dentista sia ricettiva rispetto alla diffusione di cui trattasi.  
  
---|---  
  
99

|

Ne deriva che una diffusione del genere non riveste carattere lucrativo,
contrariamente al criterio esposto al punto 90 della presente sentenza.  
  
---|---  
  
100

|

Dal complesso delle suesposte considerazioni discende che un dentista, come
quello di cui alla controversia principale, che diffonde gratuitamente
fonogrammi nel suo studio a favore dei suoi clienti, i quali ne fruiscono
indipendentemente dalla loro volontà, non effettua una «comunicazione al
pubblico» ai sensi dell’articolo 8, paragrafo 2, della direttiva 92/100.  
  
---|---  
  
101

|

Di conseguenza, il requisito ex articolo 8, paragrafo 2, della direttiva
92/100 affinché una remunerazione equa sia versata dall’utente, ossia che
quest’ultimo effettui una «comunicazione al pubblico» ai sensi della succitata
disposizione, non è soddisfatto in una situazione come quella oggetto della
controversia principale.  
  
---|---  
  
102

|

In tale contesto occorre rispondere alla quarta e quinta questione dichiarando
che la nozione di «comunicazione al pubblico», ai sensi dell’articolo 8,
paragrafo 2, della direttiva 92/100, deve essere interpretata nel senso che
essa non comprende la diffusione gratuita di fonogrammi effettuata all’interno
di uno studio odontoiatrico privato, come quello di cui alla controversia
principale, esercente attività economica di tipo libero-professionale, a
beneficio della relativa clientela e da questa fruita indipendentemente da un
proprio atto di volontà. Siffatta diffusione non dà pertanto diritto alla
percezione di un compenso in favore dei produttori fonografici.  
  
---|---  
  
Sulle spese

103

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Terza Sezione) dichiara:  
  
---|---  
|  |

1)

|

Le disposizioni dell’Accordo sugli aspetti dei diritti di proprietà
intellettuale attinenti al commercio, che costituisce l’allegato 1 C
all’Accordo che istituisce l’Organizzazione mondiale del commercio (OMC),
firmato a Marrakech il 15 aprile 1994 e approvato con la decisione 94/800/CE
del Consiglio, del 22 dicembre 1994, relativa alla conclusione a nome della
Comunità europea, per le materie di sua competenza, degli accordi dei
negoziati multilaterali dell’Uruguay Round (1986-1994), e del Trattato
dell’Organizzazione mondiale sulla proprietà intellettuale (OMPI) [Word
Intellectual Property Organisation, WIPO] sulle interpretazioni ed esecuzioni
e sui fonogrammi, del 20 dicembre 1996, sono applicabili nell’ordinamento
giuridico dell’Unione.

Poiché la Convenzione internazionale sulla protezione degli artisti interpreti
o esecutori, dei produttori di fonogrammi e degli organismi di
radiodiffusione, firmata a Roma il 26 ottobre 1961, non fa parte
dell’ordinamento giuridico dell’Unione, essa non è applicabile all’interno di
quest’ultima, ma, ciò nondimeno, essa produce effetti indiretti nel suo
ambito.

I privati non possono avvalersi in modo immediato né della menzionata
convenzione né dell’accordo succitato e nemmeno di detto trattato.

La nozione di «comunicazione al pubblico», che compare nelle direttive
92/100/CEE del Consiglio, del 19 novembre 1992, concernente il diritto di
noleggio, il diritto di prestito e taluni diritti connessi al diritto di
autore in materia di proprietà intellettuale, e 2001/29/CE del Parlamento
europeo e del Consiglio, del 22 maggio 2001, sull’armonizzazione di taluni
aspetti del diritto d’autore e dei diritti connessi nella società
dell’informazione, deve essere interpretata alla luce delle nozioni
equivalenti contenute nella medesima convenzione, nell’accordo citato nonché
nel menzionato trattato, e in modo che sia compatibile con questi ultimi,
tenendo altresì conto del contesto in cui siffatte nozioni sono utilizzate e
degli scopi perseguiti dalle pertinenti disposizioni convenzionali in materia
di proprietà intellettuale.  
  
---|---  
|  |

2)

|

La nozione di «comunicazione al pubblico», ai sensi dell’articolo 8, paragrafo
2, della direttiva 92/100, deve essere interpretata nel senso che essa non
comprende la diffusione gratuita di fonogrammi effettuata all’interno di uno
studio odontoiatrico privato, come quello di cui alla controversia principale,
esercente attività economica di tipo libero-professionale, a beneficio della
relativa clientela e da questa fruita indipendentemente da un proprio atto di
volontà. Siffatta diffusione non dà pertanto diritto alla percezione di un
compenso in favore dei produttori fonografici.  
  
---|---  
|

Firme  
  
---|---  
  
* * *

( *1 ) Lingua processuale: l’italiano.

