

SENTENZA DELLA CORTE (Quarta Sezione)

22 marzo 2012 ( *1 )

«Direttiva 2001/42/CE — Valutazione degli effetti di determinati piani e
programmi sull’ambiente — Nozione di piani e programmi “previsti da
disposizioni legislative, regolamentari o amministrative” — Applicabilità di
tale direttiva ad una procedura di abrogazione totale o parziale di un piano
regolatore»

Nella causa C-567/10,

avente ad oggetto una domanda di pronuncia pregiudiziale proposta alla Corte,
ai sensi dell’articolo 267 TFUE, dalla Cour constitutionnelle (Belgio) con
decisione del 25 novembre 2010, pervenuta in cancelleria il 3 dicembre 2010,
nel procedimento

Inter-Environnement Bruxelles ASBL,

Pétitions-Patrimoine ASBL,

Atelier de Recherche et d’Action Urbaines ASBL

contro

Région de Bruxelles-Capitale,

LA CORTE (Quarta Sezione),

composta dal sig. J.-C. Bonichot, presidente di sezione, dalla sig.ra A.
Prechal, dal sig. L. Bay Larsen, dalla sig.ra C. Toader (relatore) e dal sig.
E. Jarašiūnas, giudici,

avvocato generale: sig.ra J. Kokott

cancelliere: sig.ra R. Şereş, amministratore

vista la fase scritta del procedimento e in seguito all’udienza del 27 ottobre
2011,

considerate le osservazioni presentate:

—

|

per l’Inter-Environnement Bruxelles ASBL, la Pétitions-Patrimoine ASBL e
l’Atelier de Recherche et d’Action Urbaines ASBL, da J. Sambon, avocat;  
  
---|---  
  
—

|

per il governo belga, da T. Materne, in qualità di agente, assistito da J.
Sautois, avocate;  
  
---|---  
  
—

|

per il governo ceco, da M. Smolek e D. Hadroušek, in qualità di agenti;  
  
---|---  
  
—

|

per il governo del Regno Unito, da H. Walker, in qualità di agente;  
  
---|---  
  
—

|

per la Commissione europea, da P. Oliver e A. Marghelis, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 17
novembre 2011,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
2, lettera a), della direttiva 2001/42/CE del Parlamento europeo e del
Consiglio, del 27 giugno 2001, concernente la valutazione degli effetti di
determinati piani e programmi sull’ambiente (GU L 197, pag. 30).  
  
---|---  
  
2

|

Tale domanda è stata presentata nell’ambito di una controversia che vede
contrapposte l’Inter-Environnement Bruxelles ASBL, la Pétitions-Patrimoine
ASBL e l’Atelier de Recherche et d’Action Urbaines ASBL, associazioni senza
scopo di lucro di diritto belga, alla Région de Bruxelles-Capitale (Regione di
Bruxelles Capitale; in prosieguo: la «Regione») e che ha per oggetto una
domanda di annullamento di talune disposizioni della legge regionale del 14
maggio 2009, che modifica la legge regionale del 13 maggio 2004 recante
ratifica del code bruxellois de l’aménagement du territoire (codice di
Bruxelles sull’assetto del territorio; Moniteur belge del 27 maggio 2009, pag.
38913; in prosieguo: la «legge del 2009»).  
  
---|---  
  
Contesto normativo

Il diritto dell’Unione

La direttiva 2001/42

3

|

Gli obiettivi della direttiva 2001/42 emergono segnatamente dall’articolo 1
della medesima, a tenore del quale:

«[Questa] direttiva ha l’obiettivo di garantire un elevato livello di
protezione dell’ambiente e di contribuire all’integrazione di considerazioni
ambientali all’atto dell’elaborazione e dell’adozione di piani e programmi al
fine di promuovere lo sviluppo sostenibile, assicurando che, ai sensi della
presente direttiva, venga effettuata la valutazione ambientale di determinati
piani e programmi che possono avere effetti significativi sull’ambiente».  
  
---|---  
  
4

|

I piani e programmi sono definiti dall’articolo 2, lettera a), della direttiva
2001/42 nei seguenti termini:

«Ai fini [di questa] direttiva:

|

a)

|

per “piani e programmi” s’intendono i piani e i programmi, compresi quelli
cofinanziati dalla Comunità europea, nonché le loro modifiche

|

—

|

che sono elaborati e/o adottati da un’autorità a livello nazionale, regionale
o locale oppure predisposti da un’autorità per essere approvati, mediante una
procedura legislativa, dal parlamento o dal governo e  
  
---|---  
  
—

|

che sono previsti da disposizioni legislative, regolamentari o
amministrative;».  
  
---|---  
  
5

|

L’articolo 3 della direttiva 2001/42, che definisce l’ambito di applicazione
della stessa, dispone quanto segue:

«1. I piani e i programmi di cui ai paragrafi 2, 3 e 4, che possono avere
effetti significativi sull’ambiente, sono soggetti ad una valutazione
ambientale ai sensi degli articoli da 4 a 9.

2\. Fatto salvo il paragrafo 3, viene effettuata una valutazione ambientale
per tutti i piani e i programmi,

|

a)

|

che sono elaborati per i settori agricolo, forestale, della pesca, energetico,
industriale, dei trasporti, della gestione dei rifiuti e delle acque, delle
telecomunicazioni, turistico, della pianificazione territoriale o della
destinazione dei suoli, e che definiscono il quadro di riferimento per
l’autorizzazione dei progetti elencati negli allegati I e II della direttiva
[85/337/CEE], o  
  
---|---  
  
b)

|

per i quali, in considerazione dei possibili effetti sui siti, si ritiene
necessaria una valutazione ai sensi degli articoli 6 o 7 della direttiva
92/43/CEE.  
  
---|---  
  
3\. Per i piani e i programmi di cui al paragrafo 2 che determinano l’uso di
piccole aree a livello locale e per le modifiche minori dei piani e dei
programmi di cui al paragrafo 2, la valutazione ambientale è necessaria solo
se gli Stati membri determinano che essi possono avere effetti significativi
sull’ambiente.

4\. Gli Stati membri determinano se i piani e i programmi, diversi da quelli
di cui al paragrafo 2, che definiscono il quadro di riferimento per
l’autorizzazione dei progetti, possono avere effetti significativi
sull’ambiente.

5\. Gli Stati membri determinano se i piani o i programmi di cui ai paragrafi
3 e 4 possono avere effetti significativi sull’ambiente attraverso l’esame
caso per caso o specificando i tipi di piani e di programmi o combinando le
due impostazioni. A tale scopo gli Stati membri tengono comunque conto dei
pertinenti criteri di cui all’allegato II, al fine di garantire che i piani e
i programmi con probabili effetti significativi sull’ambiente rientrino
nell’ambito di applicazione della presente direttiva.

(...)».  
  
6

|

Ai sensi dell’articolo 5, paragrafo 1, della direttiva 2001/42:

«Nel caso in cui sia necessaria una valutazione ambientale ai sensi
dell’articolo 3, paragrafo 1, deve essere redatto un rapporto ambientale in
cui siano individuati, descritti e valutati gli effetti significativi che
l’attuazione del piano o del programma potrebbe avere sull’ambiente nonché le
ragionevoli alternative alla luce degli obiettivi e dell’ambito territoriale
del piano o del programma. L’allegato I riporta le informazioni da fornire a
tale scopo».  
  
---|---  
  
7

|

L’allegato I della direttiva in parola, che menziona le «Informazioni di cui
all’articolo 5, paragrafo 1», ai fini dell’elaborazione del rapporto
ambientale, ha il seguente tenore:

«Le informazioni da fornire ai sensi dell’articolo 5, paragrafo 1, fatto salvo
l’articolo 5, paragrafi 2 e 3, sono:

(...)

|

b)

|

aspetti pertinenti dello stato attuale dell’ambiente e sua evoluzione
probabile senza l’attuazione del piano o del programma;

(...)».  
  
---|---  
  
Il diritto nazionale

8

|

L’articolo 13 del code bruxellois de l’aménagement du territoire, quale
modificato dalla legge del 2009 (in prosieguo: il «CoBAT»), che menziona le
varie categorie di piani previsti per la Regione, recita:

«Lo sviluppo della Regione (...) viene concepito e l’assetto del suo
territorio viene fissato dai seguenti piani:

|

1.

|

il piano di sviluppo regionale;  
  
---|---  
  
2.

|

il piano regolatore regionale;  
  
---|---  
  
3.

|

i piani di sviluppo comunali;  
  
---|---  
  
4.

|

il piano regolatore particolareggiato [plan particulier d’affectation du sol
(PPAS)]».  
  
---|---  
  
9

|

Per quanto concerne l’adozione dei piani regolatori particolareggiati,
l’articolo 40 del CoBAT dispone:

«Ogni comune della Regione adotta piani regolatori particolareggiati, sia di
propria iniziativa, sia entro il termine assegnatogli dal Governo».  
  
---|---  
  
10

|

Per quanto riguarda l’abrogazione di tali piani, l’articolo 58 del CoBAT
prevede quanto segue:

«Il consiglio comunale può, sia di propria iniziativa, sia su istanza
presentata conformemente alle disposizioni di cui all’articolo 51, decidere di
abrogare un piano regolatore particolareggiato nel suo complesso o per parte
del suo perimetro.

Alle condizioni di cui all’articolo 54 e con decreto motivato, il Governo può
decidere l’abrogazione totale o parziale di un piano regolatore
particolareggiato.

In tal caso, esso invita il consiglio comunale a procedervi conformemente alla
presente sezione e fissa i termini entro i quali il consiglio comunale deve
sottoporgli, per approvazione, la decisione relativa all’abrogazione del piano
regolatore particolareggiato, all’assoggettamento ad inchiesta pubblica e alla
trasmissione del fascicolo completo per l’approvazione della decisione di
abrogazione a norma dell’articolo 61.

Qualora il consiglio comunale abbia respinto l’invito del Governo o non abbia
rispettato i termini ad esso assegnati, quest’ultimo può sostituirsi ad esso
per abrogare il piano regolatore particolareggiato, secondo la procedura
prevista nella presente sezione».  
  
---|---  
  
11

|

Inoltre, l’articolo 59 del CoBAT così dispone:

«Il consiglio comunale adotta un progetto di decisione di abrogare un piano
regolatore particolareggiato, corredato da un piano del perimetro interessato
in caso di abrogazione parziale e da un rapporto che giustifichi l’abrogazione
del piano regolatore particolareggiato invece della sua modifica, e lo
sottopone ad un’inchiesta pubblica. Nell’ipotesi prevista dall’articolo 58,
ultimo comma, detto rapporto viene elaborato dal Governo.

L’inchiesta pubblica è annunciata sia con manifesti sia con avviso pubblicato
nel Moniteur belge nonché in almeno tre giornali in lingua francese e tre
giornali in lingua olandese diffusi nella Regione, secondo le modalità
stabilite dal Governo.

L’inchiesta pubblica dura trenta giorni. I reclami e le osservazioni sono
rivolti al collegio di sindaco e assessori entro detto termine e allegati al
verbale di chiusura dell’inchiesta. Quest’ultimo viene redatto dal collegio di
sindaco e assessori entro quindici giorni dalla scadenza del termine
dell’inchiesta pubblica».  
  
---|---  
  
Procedimento principale e questioni pregiudiziali

12

|

Come risulta dalla domanda di pronuncia pregiudiziale, nei loro ricorsi
diretti all’annullamento di determinate disposizioni della legge del 2009, le
ricorrenti nel procedimento principale hanno dedotto dinanzi alla Cour
constitutionnelle (Corte costituzionale) un motivo unico, vertente
sull’incompatibilità degli articoli 58 e 59 del CoBAT con la direttiva
2001/42, in quanto essi non prevedono la predisposizione di un rapporto
ambientale per l’abrogazione totale o parziale di un piano regolatore
particolareggiato.  
  
---|---  
  
13

|

Per quanto attiene alla procedura di abrogazione, le ricorrenti nel
procedimento principale sostengono dinanzi al giudice nazionale che, sebbene
l’articolo 2, lettera a), della direttiva 2001/42 riguardi formalmente
soltanto l’adozione e la modifica di piani di assetto del territorio, detta
direttiva, al fine di conservare il suo effetto utile, deve essere
interpretata nel senso che si applica altresì all’abrogazione di tali piani.
Nel caso di specie, l’abrogazione di un piano regolatore particolareggiato
muterebbe il contesto in cui vengono rilasciate le licenze urbanistiche e
potrebbe modificare l’ambito delle autorizzazioni rilasciate per i progetti
futuri.  
  
---|---  
  
14

|

Le ricorrenti nel procedimento principale hanno rilevato, inoltre, che i
«piani e programmi» di cui all’articolo 2, lettera a), della direttiva in
parola sono in via generale quelli previsti dalle disposizioni legislative o
regolamentari nazionali e non soltanto quelli che devono essere
obbligatoriamente adottati in forza di tali disposizioni. Esse ritengono che
non sarebbe conforme alla finalità e all’effetto utile della direttiva 2001/42
escludere dall’ambito di applicazione di quest’ultima un atto di abrogazione,
la cui adozione, benché facoltativa, abbia avuto luogo.  
  
---|---  
  
15

|

Per contro, secondo la Regione, dopo la sua abrogazione, un piano di assetto
del territorio non definisce più, in quanto tale, il contesto normativo in cui
potrebbe essere autorizzata l’attuazione di progetti per il territorio di cui
trattasi. In particolare, in seguito ad un’abrogazione, il piano regolatore
particolareggiato non potrebbe più essere considerato piano elaborato per il
settore della pianificazione del territorio urbano e rurale ai sensi della
direttiva 2001/42. Inoltre, in base al suo articolo 2, lettera a), tale
direttiva non sarebbe applicabile agli atti di abrogazione, che, in linea di
principio, sono facoltativi.  
  
---|---  
  
16

|

Il giudice del rinvio osserva che le disposizioni relative alla procedura di
elaborazione dei piani regolatori particolareggiati, che prevedono
un’inchiesta pubblica, la consultazione di varie amministrazioni e organismi
nonché l’elaborazione di un rapporto ambientale, non si applicano alla
procedura di abrogazione di questi stessi piani.  
  
---|---  
  
17

|

Pur constatando che l’articolo 2, lettera a), della direttiva 2001/42 non
riguarda l’abrogazione dei piani, detto organo giurisdizionale sottolinea come
dall’articolo 3, paragrafo 2, lettera a), della suddetta direttiva emerga,
tuttavia, che una valutazione ambientale deve essere realizzata non soltanto
per gli atti nazionali che determinano le norme di pianificazione
territoriale, ma anche per quelli che definiscono il quadro in cui
l’attuazione di progetti potrà essere autorizzata in futuro. Pertanto, un atto
del governo della Regione che si inserisca in un complesso di piani di assetto
del territorio dovrebbe essere sottoposto a tale procedura anche quando abbia
ad oggetto unicamente l’abrogazione dei piani.  
  
---|---  
  
18

|

Il giudice del rinvio rileva pure che dai lavori preparatori della direttiva
2001/42 emerge che l’articolo 2, lettera a), secondo trattino, di quest’ultima
contempla l’applicazione di tale direttiva unicamente per i piani e programmi
previsti da disposizioni legislative, regolamentari o amministrative. Nel caso
di specie, l’articolo 40 del CoBAT sembrerebbe richiedere l’adozione di piani
regolatori particolareggiati per ogni comune della Regione. Tuttavia, a tal
riguardo sussisterebbe una divergenza di opinioni tra le parti del
procedimento principale. Inoltre, il giudice del rinvio sottolinea la
circostanza che, in determinati casi, l’autorità comunale può rifiutare
l’elaborazione di un piano regolatore particolareggiato.  
  
---|---  
  
19

|

Tenuto conto delle divergenze in tal modo rilevate nell’interpretazione della
direttiva 2001/42, la Cour constitutionnelle ha deciso di sospendere il
giudizio e di sottoporre alla Corte le seguenti questioni pregiudiziali:

|

«1)

|

Se la definizione di “piani e programmi” di cui all’articolo 2, lettera a),
della direttiva 2001/42 (...) debba essere interpretata nel senso che esclude
dal campo di applicazione della direttiva medesima una procedura di
abrogazione totale o parziale di un piano, come nel caso di un piano
regolatore particolareggiato, ai sensi degli articoli 58-63 del [CoBAT].  
  
---|---  
  
2)

|

Se il termine “previsti” di cui all’articolo 2, lettera a), della medesima
direttiva debba essere interpretato nel senso che esclude dalla definizione di
“piani e programmi” i piani che sono certamente previsti da disposizioni
legislative, ma la cui adozione non è obbligatoria, come i piani regolatori
particolareggiati di cui all’articolo 40 del [CoBAT]».  
  
---|---  
  
Sulle questioni pregiudiziali

Osservazioni preliminari

20

|

In via preliminare va rilevato che l’obiettivo essenziale della direttiva
2001/42, quale risulta dal suo articolo 1, consiste nel sottoporre a
valutazione ambientale, durante la loro elaborazione e prima della loro
adozione, i piani e programmi che possono avere effetti significativi
sull’ambiente (sentenza del 17 giugno 2010, Terre wallonne e Inter-
Environnement Wallonie, C-105/09 e C-110/09, Racc. pag. I-5611, punto 32).  
  
---|---  
  
21

|

Qualora una siffatta valutazione ambientale sia prescritta dalla direttiva
2001/42, la stessa direttiva stabilisce norme minime concernenti
l’elaborazione del rapporto ambientale, lo svolgimento di consultazioni, la
valutazione dei risultati della valutazione ambientale nonché la messa a
disposizione delle informazioni sulla decisione adottata a seguito della
valutazione (sentenza Terre wallonne e Inter-Environnement Wallonie, cit.,
punto 33).  
  
---|---  
  
22

|

L’articolo 2 della direttiva 2001/42, che enuncia le definizioni alle quali
quest’ultima fa riferimento, prevede che la medesima si applichi ai piani e
programmi previsti da disposizioni legislative, regolamentari o amministrative
e che sono elaborati e/o adottati da un’autorità a livello nazionale,
regionale o locale per essere approvati, mediante una procedura legislativa,
dal parlamento o dal governo, nonché alle loro modifiche.  
  
---|---  
  
23

|

Il giudice del rinvio chiede alla Corte di interpretare l’articolo 2, lettera
a), della direttiva in parola per quanto riguarda tanto la nozione di atto
abrogativo (prima questione) quanto quella di piani e programmi «previsti da
disposizioni legislative, regolamentari o amministrative» (seconda questione).  
  
---|---  
  
Sulla seconda questione

24

|

Con la seconda questione, che va esaminata per prima in quanto attiene alla
nozione stessa di piani e programmi, il giudice del rinvio chiede alla Corte
se la condizione sancita dall’articolo 2, lettera a), della direttiva 2001/42,
secondo cui i piani e programmi ai quali si riferisce tale disposizione sono
quelli «previsti da disposizioni legislative, regolamentari o amministrative»,
debba essere interpretata nel senso che essa può essere applicata a piani e
programmi, quali i piani di assetto del territorio in esame nel procedimento
principale, che sono previsti dalla normativa nazionale, ma la cui adozione da
parte dell’autorità competente non sia obbligatoria.  
  
---|---  
  
25

|

A parere delle ricorrenti nel procedimento principale, una mera
interpretazione letterale di tale disposizione, che escluderebbe dall’ambito
di applicazione della direttiva 2001/42 i piani e programmi soltanto previsti
da disposizioni legislative, regolamentari o amministrative, comporterebbe il
duplice rischio di non sottoporre alla procedura di valutazione piani di
assetto del territorio che generalmente producono effetti significativi sul
territorio interessato e di non garantire un’applicazione uniforme di detta
direttiva negli ordinamenti giuridici degli Stati membri, tenuto conto delle
differenze esistenti nella formulazione delle norme nazionali in materia.  
  
---|---  
  
26

|

I governi belga, ceco e del Regno Unito ritengono, invece, che non soltanto
dal tenore letterale dell’articolo 2, lettera a), della direttiva 2001/42, ma
anche dai lavori preparatori di quest’ultima emerga che il legislatore
dell’Unione non ha inteso assoggettare alla procedura di valutazione
dell’impatto ambientale, sancita dalla medesima direttiva, gli atti
amministrativi e legislativi non prescritti da norme di diritto.  
  
---|---  
  
27

|

Ad avviso della Commissione europea, quando un’autorità è soggetta ad un
obbligo legale di elaborare o di adottare un piano o un programma, il criterio
della «previsione» ai sensi del summenzionato articolo 2, lettera a), è
soddisfatto. Orbene, tale sarebbe a priori il caso dei piani che devono essere
adottati dalla Regione.  
  
---|---  
  
28

|

Si deve considerare che non può essere accolta un’interpretazione che
porterebbe ad escludere dall’ambito di applicazione della direttiva 2001/42
tutti i piani e programmi, segnatamente quelli riguardanti l’assetto del
territorio, la cui adozione sia disciplinata nei vari ordinamenti giuridici
nazionali da norme di diritto, per il solo motivo che una tale adozione non
avrebbe in ogni caso carattere obbligatorio.  
  
---|---  
  
29

|

Infatti, l’interpretazione dell’articolo 2, lettera a), della direttiva
2001/42 invocata dai suddetti governi avrebbe come conseguenza di restringere
notevolmente la portata del controllo degli effetti ambientali di piani e
programmi volti all’assetto del territorio degli Stati membri istituito da
detta direttiva.  
  
---|---  
  
30

|

Di conseguenza, una simile interpretazione dell’articolo 2, lettera a), della
direttiva 2001/42, limitando sensibilmente l’ambito di applicazione di
quest’ultima, lederebbe in parte l’efficacia di detta direttiva alla luce
della sua finalità, consistente nel garantire un elevato livello di protezione
dell’ambiente (v., in tal senso, sentenza del 22 settembre 2011, Valčiukienė e
a., C-295/10, Racc. pag. I-8819, punto 42). Tale interpretazione sarebbe
dunque in contrasto con l’obiettivo della medesima direttiva, che è quello di
porre in essere una procedura di controllo sugli atti idonei ad avere effetti
significativi sull’ambiente, i quali definiscono i criteri e le modalità di
pianificazione del territorio e riguardano, di norma, una varietà di progetti
la cui attuazione è soggetta all’osservanza delle norme e procedure previste
da questi stessi atti.  
  
---|---  
  
31

|

Ne consegue che devono essere considerati «previsti» ai sensi e ai fini
dell’applicazione della direttiva 2001/42, e pertanto soggetti a valutazione
ambientale alle condizioni ivi fissate, i piani e programmi la cui adozione
sia disciplinata da disposizioni legislative o regolamentari nazionali, le
quali determinano le autorità competenti per adottarli nonché la loro
procedura di elaborazione.  
  
---|---  
  
32

|

Da quanto precede discende che occorre rispondere alla seconda questione
dichiarando che la nozione di piani e programmi «previsti da disposizioni
legislative, regolamentari o amministrative», di cui all’articolo 2, lettera
a), della direttiva 2001/42, deve essere interpretata nel senso che essa
riguarda anche i piani regolatori particolareggiati, come quello oggetto della
normativa nazionale di cui trattasi nel procedimento principale.  
  
---|---  
  
Sulla prima questione

33

|

Con la prima questione la Cour constitutionnelle chiede se l’abrogazione
totale o parziale di un piano o di un programma rientrante nell’ambito della
direttiva 2001/42 debba essere sottoposta a valutazione ambientale ai sensi
dell’articolo 3 della medesima direttiva.  
  
---|---  
  
34

|

Le ricorrenti nel procedimento principale nonché la Commissione sottolineano
che l’abrogazione di un piano regolatore produce effetti sostanziali e
giuridici, sicché deve essere considerata come una modifica del suddetto piano
rientrante nell’ambito di applicazione della direttiva 2001/42.  
  
---|---  
  
35

|

I governi belga e ceco ritengono, invece, che la direttiva in parola non si
applichi all’abrogazione di un piano in quanto, da un lato, essa riguarda
solamente gli atti modificativi e, dall’altro, l’abrogazione non comporta
nessuna definizione del contesto normativo in cui si inseriscono i progetti di
assetto del territorio destinati ad essere realizzati. Il governo del Regno
Unito condivide tali osservazioni unicamente per quanto riguarda gli atti di
abrogazione totale.  
  
---|---  
  
36

|

Ebbene, si deve anzitutto constatare, come già ha fatto il giudice del rinvio,
che la direttiva 2001/42 si riferisce esplicitamente non agli atti di
abrogazione, ma unicamente agli atti modificativi di piani e programmi.  
  
---|---  
  
37

|

Tuttavia, in considerazione della finalità della direttiva 2001/42,
consistente nel garantire un livello elevato di protezione dell’ambiente, le
disposizioni che delimitano l’ambito di applicazione di tale direttiva, ed in
special modo quelle che enunciano le definizioni degli atti ivi previsti,
devono essere interpretate in senso ampio.  
  
---|---  
  
38

|

Ora, non è escluso che l’abrogazione, parziale o totale, di un piano o
programma possa produrre effetti significativi sull’ambiente, poiché può
comportare una modifica della pianificazione prevista sui territori
interessati.  
  
---|---  
  
39

|

Pertanto, un atto di abrogazione può produrre effetti significativi
sull’ambiente in quanto, come hanno rilevato, da un lato, la Commissione e,
dall’altro, l’avvocato generale ai paragrafi 40 e 41 delle sue conclusioni, un
tale atto comporta necessariamente una modifica del contesto normativo di
riferimento ed altera, di conseguenza, gli effetti ambientali che,
eventualmente, erano stati valutati secondo la procedura prevista dalla
direttiva 2001/42.  
  
---|---  
  
40

|

A tal proposito va ricordato che, allorquando procedono alla redazione di un
rapporto ambientale ai sensi dell’articolo 5, paragrafo 1, della direttiva in
parola, gli Stati membri devono prendere in considerazione, segnatamente, le
informazioni riguardanti «[gli] aspetti pertinenti dello stato attuale
dell’ambiente e [la] sua evoluzione probabile senza l’attuazione del piano o
del programma», in forza dell’allegato I, lettera b), della stessa direttiva.
Pertanto, siccome l’abrogazione di un piano o di un programma può modificare
lo stato attuale dell’ambiente esaminato in sede di adozione dell’atto da
abrogare, essa deve essere presa in considerazione ai fini di un controllo dei
suoi eventuali effetti ulteriori sull’ambiente.  
  
---|---  
  
41

|

Ne consegue che, tenuto conto delle caratteristiche e degli effetti degli atti
di abrogazione di un tale piano o programma, sarebbe in contrasto con gli
obiettivi perseguiti dal legislatore dell’Unione, e in grado di ledere, in
parte, l’efficacia della direttiva 2001/42, considerare esclusi detti atti
dall’ambito di applicazione di quest’ultima.  
  
---|---  
  
42

|

Per contro, va evidenziato che, in linea di principio, è diverso il caso se
l’atto abrogato si inserisce in una gerarchia di atti di pianificazione
territoriale, quando tali atti prevedono norme sufficientemente precise di
destinazione dei suoli, sono stati essi stessi oggetto di una valutazione
ambientale ed è ragionevolmente possibile ritenere che gli interessi che la
direttiva 2001/42 mira a tutelare siano stati presi in adeguata considerazione
in tale sede.  
  
---|---  
  
43

|

Dalle considerazioni che precedono si evince che occorre rispondere alla prima
questione dichiarando che l’articolo 2, lettera a), della direttiva 2001/42
deve essere interpretato nel senso che una procedura di abrogazione totale o
parziale di un piano regolatore, come quella di cui agli articoli 58-63 del
CoBAT, rientra in linea di principio nell’ambito di applicazione di detta
direttiva, sicché è soggetta alle norme relative alla valutazione ambientale
previste da quest’ultima.  
  
---|---  
  
Sulle spese

44

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

La nozione di piani e programmi «previsti da disposizioni legislative,
regolamentari o amministrative», di cui all’articolo 2, lettera a), della
direttiva 2001/42/CE del Parlamento europeo e del Consiglio, del 27 giugno
2001, concernente la valutazione degli effetti di determinati piani e
programmi sull’ambiente, deve essere interpretata nel senso che essa riguarda
anche i piani regolatori particolareggiati, come quello oggetto della
normativa nazionale di cui trattasi nel procedimento principale.  
  
---|---  
|  |

2)

|

L’articolo 2, lettera a), della direttiva 2001/42 deve essere interpretato nel
senso che una procedura di abrogazione totale o parziale di un piano
regolatore, come quella di cui agli articoli 58-63 del code bruxellois de
l’aménagement du territoire, quale modificato dalla legge regionale del 14
maggio 2009, rientra in linea di principio nell’ambito di applicazione di
detta direttiva, sicché è soggetta alle norme relative alla valutazione
ambientale previste da quest’ultima.  
  
---|---  
|

Firme  
  
---|---  
  
* * *

( *1 ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

