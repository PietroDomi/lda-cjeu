  
  
SENTENZA DELLA CORTE (Grande Sezione)

4 giugno 2013 ( *1 )

«Libera circolazione delle persone — Direttiva 2004/38/CE — Decisione che
vieta a un cittadino dell’Unione europea l’ingresso nel territorio di uno
Stato membro per motivi di pubblica sicurezza — Articolo 30, paragrafo 2, di
detta direttiva — Obbligo di informare il cittadino interessato dei motivi di
tale decisione — Divulgazione contraria agli interessi di sicurezza dello
Stato — Diritto fondamentale a una tutela giurisdizionale effettiva»

Nella causa C-300/11,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Court of Appeal (England & Wales)
(Civil Division) (Regno Unito) con decisione del 19 maggio 2011, pervenuta in
cancelleria il 17 giugno 2011, nel procedimento

ZZ

contro

Secretary of State for the Home Department,

LA CORTE (Grande Sezione),

composta da V. Skouris, presidente, K. Lenaerts, vicepresidente, A. Tizzano,
R. Silva de Lapuerta, T. von Danwitz (relatore), G. Arestis, M. Berger e E.
Jarašiūnas, presidenti di sezione, E. Juhász, J.-C. Bonichot, M. Safjan, D.
Šváby e A. Prechal, giudici,

avvocato generale: Y. Bot

cancelliere: L. Hewlett, amministratore principale

vista la fase scritta del procedimento e in seguito all’udienza del 19 giugno
2012,

considerate le osservazioni presentate:

—

|

per ZZ, da H. Southey, QC, su mandato di R. Singh e S. Cox, solicitors;  
  
---|---  
  
—

|

per il governo del Regno Unito, da S. Behzadi-Spencer, in qualità di agente,
assistita da T. Eicke, barrister;  
  
---|---  
  
—

|

per il governo ceco, da D. Hadroušek, in qualità di agente;  
  
---|---  
  
—

|

per il governo francese, da G. de Bergues e B. Beaupère-Manokha, in qualità di
agenti;  
  
---|---  
  
—

|

per il governo italiano, da G. Palmieri, in qualità di agente, assistita da G.
Palatiello, avvocato dello Stato;  
  
---|---  
  
—

|

per il governo slovacco, da B. Ricziová, in qualità di agente;  
  
---|---  
  
—

|

per la Commissione europea, da C. Tufvesson e M. Wilderspin, in qualità di
agenti;  
  
---|---  
  
—

|

per l’Autorità di sorveglianza AELS, da X. Lewis e G. Mathisen nonché da F.
Cloarec, in qualità di agenti,  
  
---|---  
  
sentite le conclusioni dell’avvocato generale, presentate all’udienza del 12
settembre 2012,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
30, paragrafo 2, della direttiva 2004/38/CE del Parlamento europeo e del
Consiglio, del 29 aprile 2004, relativa al diritto dei cittadini dell’Unione e
dei loro familiari di circolare e di soggiornare liberamente nel territorio
degli Stati membri, che modifica il regolamento (CEE) n. 1612/68 ed abroga le
direttive 64/221/CEE, 68/360/CEE, 72/194/CEE, 73/148/CEE, 75/34/CEE,
75/35/CEE, 90/364/CEE, 90/365/CEE e 93/96/CEE (GU L 158, pag. 77, nonché –
rettifiche – GU L 229, pag. 35, e GU 2005, L 197, pag. 34), letto alla luce,
in particolare, dell’articolo 47 della Carta dei diritti fondamentali
dell’Unione europea (in prosieguo: la «Carta»).  
  
---|---  
  
2

|

Tale domanda è stata sollevata nell’ambito di una controversia tra ZZ e il
Secretary of State for the Home Department (in prosieguo: il «Secretary of
State») riguardo alla decisione del secondo di vietare al primo, per motivi di
pubblica sicurezza, l’ingresso nel territorio del Regno Unito di Gran Bretagna
e Irlanda del Nord.  
  
---|---  
  
Contesto normativo

Il diritto dell’Unione

3

|

Il capo VI della direttiva 2004/38 contiene disposizioni relative alla
limitazione da parte degli Stati membri del diritto d’ingresso e del diritto
di soggiorno dei cittadini dell’Unione europea per motivi di ordine pubblico,
di pubblica sicurezza o di sanità pubblica.  
  
---|---  
  
4

|

A tale riguardo l’articolo 27, paragrafo 1, di detta direttiva dispone:

«Fatte salve le disposizioni del presente capo, gli Stati membri possono
limitare la libertà di circolazione [e di soggiorno] di un cittadino
dell’Unione o di un suo familiare, qualunque sia la sua cittadinanza, per
motivi di ordine pubblico, di pubblica sicurezza o di sanità pubblica. Tali
motivi non possono essere invocati per fini economici».  
  
---|---  
  
5

|

L’articolo 30, paragrafi 1 e 2, della medesima direttiva prevede quanto segue:

«1. Ogni provvedimento adottato a norma dell’articolo 27, paragrafo 1, è
notificato per iscritto all’interessato secondo modalità che consentano a
questi di comprenderne il contenuto e le conseguenze.

2\. I motivi circostanziati e completi di ordine pubblico, di pubblica
sicurezza o di sanità pubblica che giustificano l’adozione del provvedimento
nei suoi confronti sono comunicati all’interessato, salvo che vi ostino motivi
attinenti alla sicurezza dello Stato».  
  
---|---  
  
6

|

L’articolo 31, paragrafi 1 e 3, della direttiva 2004/38 è redatto nei seguenti
termini:

«1. L’interessato può accedere ai mezzi di impugnazione giurisdizionali e,
all’occorrenza, amministrativi nello Stato membro ospitante, al fine di
presentare ricorso o chiedere la revisione di ogni provvedimento adottato nei
suoi confronti per motivi di ordine pubblico, pubblica sicurezza o sanità
pubblica.

(...)

3\. I mezzi di impugnazione [consentono] l’esame della legittimità del
provvedimento nonché dei fatti e delle circostanze che ne giustificano
l’adozione. Essi garantiscono che il provvedimento non sia sproporzionato, in
particolare rispetto ai requisiti posti dall’articolo 28».  
  
---|---  
  
Il diritto del Regno Unito

L’ingresso e il divieto di ingresso nel territorio del Regno Unito

7

|

Il regolamento del 2006 in materia di immigrazione (Spazio economico europeo)
[Immigration (European Economic Area) Regulations 2006; in prosieguo: il
«regolamento in materia di immigrazione»] traspone la direttiva 2004/38
nell’ordinamento del Regno Unito. Il suo articolo 2 così dispone:

«(1) Ai fini del presente regolamento si intende per:

(…)

“decisione SEE [Spazio economico europeo]” una decisione adottata ai sensi del
presente regolamento che riguardi:

|

(a)

|

il diritto di una persona di entrare nel Regno Unito;  
  
---|---  
  
(…)».  
  
8

|

A termini dell’articolo 11, paragrafi 1 e 5, di tale regolamento:

«(1) Un cittadino del [SEE] deve essere autorizzato a entrare nel Regno Unito
se, al suo arrivo, esibisce una carta d’identità o un passaporto in corso di
validità rilasciati da uno Stato del SEE.

(...)

(5) L’applicazione del presente articolo fa salvo, tuttavia, l’articolo 19,
paragrafo 1 (…)».  
  
---|---  
  
9

|

L’articolo 19 del regolamento in parola, intitolato «Divieto d’ingresso nel
territorio del Regno Unito e allontanamento», dispone, al suo paragrafo 1,
quanto segue:

«Una persona non è autorizzata a entrare nel territorio del Regno Unito in
applicazione dell’articolo 11 se il divieto d’ingresso è giustificato da
motivi di ordine pubblico, pubblica sicurezza o sanità pubblica in conformità
all’articolo 21».  
  
---|---  
  
10

|

L’articolo 25 del citato regolamento prevede:

«(1) Ai fini della presente parte si intende per:

(…)

“Commissione” la Commissione di cui alla legge del 1997 sulla Commissione
speciale per i ricorsi in materia di immigrazione [Special Immigration Appeals
Commission Act 1997; in prosieguo: la “SIAC”];

(…)».  
  
---|---  
  
11

|

L’articolo 28 del regolamento in materia di immigrazione enuncia:

«(1) Contro una decisione SEE può essere proposto ricorso dinanzi alla [SIAC]
nei casi in cui trovano applicazione i paragrafi 2 o 4.

(…)

(4) Il presente paragrafo si applica se il Secretary of State attesta che la
decisione SEE è stata adottata, integralmente o in parte, sulla base di
informazioni che, a suo parere, non dovrebbero essere rese pubbliche

|

(a)

|

per motivi attinenti alla sicurezza nazionale;  
  
---|---  
  
(…)

(8) La legge del 1997 sulla Commissione speciale per i ricorsi in materia di
immigrazione [Special Immigration Appeals Commission Act 1997; in prosieguo:
la «legge sulla SIAC»] si applica ai ricorsi proposti dinanzi alla [SIAC] a
norma del presente regolamento con le stesse modalità con cui si applica ai
ricorsi proposti a norma dell’articolo 2 della suddetta legge nei casi in cui
trova applicazione il suo paragrafo 2 (ricorso avverso una decisione in
materia di immigrazione), ad eccezione del punto (i) di tale paragrafo».  
  
Le norme che disciplinano il ricorso contro una decisione recante divieto di
ingresso

12

|

A norma dell’articolo 1 della legge sulla SIAC, quest’ultima deve essere un
organo giurisdizionale ordinario superiore.  
  
---|---  
  
13

|

L’articolo 5, paragrafi 1, 3 e 6, di detta legge così prevede:

«(1) Il Lord Chancellor può stabilire una serie di norme (…)

(...)

(3) Le norme previste nel presente articolo possono, in particolare:

|

(a)

|

prevedere che il procedimento dinanzi alla [SIAC] si svolga senza che tutti i
dettagli della motivazione della decisione oggetto del ricorso siano
comunicati al ricorrente,  
  
---|---  
  
(…)

(6) Nell’elaborare le norme di cui al presente articolo, il Lord Chancellor
prende in considerazione in particolare la necessità di garantire che:

(a)

|

le decisioni oggetto di un ricorso siano sottoposte ad adeguato controllo, e  
  
---|---  
  
(b)

|

le informazioni non vengano divulgate contro l’interesse generale».  
  
---|---  
  
14

|

L’articolo 6 della legge sulla SIAC prevede la nomina di avvocati speciali. In
proposito il suo paragrafo 1 stabilisce che l’Attorney General può designare
una persona abilitata al patrocinio dinanzi alla High Court of Justice
(England & Wales), affinché rappresenti gli interessi di un ricorrente in
tutte le udienze dinanzi alla SIAC dalle quali il ricorrente e tutti i suoi
rappresentanti legali siano esclusi. Il paragrafo 4 del medesimo articolo
stabilisce, inoltre, che tale persona «non è responsabile nei confronti del
soggetto di cui è incaricata di rappresentare gli interessi».  
  
---|---  
  
15

|

Il regolamento di procedura del 2003 della Commissione speciale per i ricorsi
in materia di immigrazione [Special Immigration Appeals Commission (Procedure)
Rules 2003; in prosieguo: il «regolamento di procedura della SIAC»] dispone,
al suo articolo 4, paragrafi 1 e 3, quanto segue:

«(1) La [SIAC] garantisce, nell’esercizio delle sue funzioni, che non vengano
divulgate informazioni contro gli interessi della sicurezza nazionale (…).

(3) Fatti salvi i paragrafi 1 e 2, la [SIAC] deve essere giunta alla
conclusione che gli elementi di cui dispone le consentono di pronunciarsi in
modo soddisfacente sul caso».  
  
---|---  
  
16

|

L’articolo 10 di detto regolamento prevede:

«(1) Se intende opporsi a un ricorso, il Secretary of State deve presentare
alla [SIAC]:

|

(a)

|

una dichiarazione contenente gli elementi di prova sui quali esso fonda la
propria opposizione al ricorso; e  
  
---|---  
  
(b)

|

tutti gli elementi a discarico di cui è a conoscenza.  
  
---|---  
  
(2) Contestualmente al deposito dinanzi alla [SIAC], il Secretary of State
deve notificare una copia della dichiarazione al ricorrente, salvo intenda
opporsi a che quest’ultima venga comunicata al ricorrente o al suo
rappresentante.

(3) Se il Secretary of State si oppone alla comunicazione al ricorrente o al
suo rappresentante della dichiarazione depositata ai sensi del paragrafo 1,
trovano applicazione gli articoli 37 e 38».  
  
17

|

Quanto alle funzioni dell’avvocato speciale, istituito all’articolo 6 della
legge sulla SIAC, l’articolo 35 del regolamento di procedura della SIAC
enuncia quanto segue:

«L’avvocato speciale deve rappresentare gli interessi del ricorrente:

|

(a)

|

presentando osservazioni alla [SIAC] in occasione di tutte le udienze dalle
quali il ricorrente e i suoi rappresentanti sono esclusi;  
  
---|---  
  
(b)

|

producendo gli elementi di prova e procedendo all’audizione in contraddittorio
dei testimoni in occasione delle succitate udienze, e  
  
---|---  
  
(c)

|

presentando osservazioni scritte alla [SIAC]».  
  
---|---  
  
18

|

Per quanto attiene alla comunicazione tra ricorrente e avvocato speciale,
l’articolo 36 del regolamento di procedura della SIAC stabilisce quanto segue:

«(1) L’avvocato speciale può comunicare con il ricorrente o con il suo
rappresentante in qualsiasi momento fintantoché il Secretary of State non gli
abbia notificato elementi alla divulgazione dei quali al ricorrente si sia
opposto.

(2) Dopo aver ricevuto dal Secretary of State la notifica di elementi ai sensi
del paragrafo 1, l’avvocato speciale non può discutere con nessuno in ordine
ad aspetti del procedimento al di fuori dei casi indicati al paragrafo 3 o al
paragrafo 6, lettera b), o in conformità alle istruzioni emanate dalla [SIAC]
a fronte di una richiesta avanzata ai sensi del paragrafo 4.

(3) L’avvocato speciale può, in mancanza di istruzioni della [SIAC], discutere
del procedimento con:

|

(a)

|

la [SIAC];  
  
---|---  
  
(b)

|

il Secretary of State, o qualsiasi persona che agisca in suo nome;  
  
---|---  
  
(c)

|

il magistrato competente, o qualsiasi persona che agisca in suo nome;  
  
---|---  
  
(d)

|

qualsiasi altra persona, ad eccezione del ricorrente e del suo rappresentante,
con la quale sia necessario discutere, per ragioni di carattere
amministrativo, di aspetti non inerenti al merito del procedimento.  
  
---|---  
  
(4) L’avvocato speciale può chiedere alla [SIAC] di emanare istruzioni che lo
autorizzino a comunicare con il ricorrente o il suo rappresentante o con
qualsiasi altra persona.

(5) Quando l’avvocato speciale chiede istruzioni ai sensi del paragrafo 4,

(a)

|

la [SIAC] deve notificare la richiesta al Secretary of State; e  
  
---|---  
  
(b)

|

il Secretary of State deve, nel termine stabilito dalla [SIAC], depositare
dinanzi a [quest’ultima] e notificare all’avvocato speciale tutte le obiezioni
alla comunicazione richiesta o alla forma con cui egli propone che questa
abbia luogo.  
  
---|---  
  
(6) Il paragrafo 2 non impedisce al ricorrente di comunicare con l’avvocato
speciale dopo che il Secretary of State gli ha notificato elementi ai sensi
del paragrafo 1, ma

(a)

|

il ricorrente può comunicare con l’avvocato speciale solo per iscritto e
mediante un rappresentante legale; e  
  
---|---  
  
(b)

|

l’avvocato speciale può rispondere alla comunicazione soltanto in conformità
alle istruzioni della [SIAC]; in mancanza di tali istruzioni, egli può
tuttavia inviare un avviso di ricevimento scritto al rappresentante legale del
ricorrente».  
  
---|---  
  
19

|

L’articolo 37 del regolamento di procedura della SIAC definisce la locuzione
«elementi secretati» e dispone, a tale proposito, quanto segue:

«(1) Ai fini del presente articolo si considerano “elementi secretati”:

|

(a)

|

gli elementi che il Secretary of State intende invocare nel quadro di un
qualsiasi procedimento davanti alla [SIAC];  
  
---|---  
  
(b)

|

gli elementi che inficiano le sue argomentazioni o che sono favorevoli al
ricorrente, o  
  
---|---  
  
(…)

e che il Secretary of State si oppone vengano comunicati al ricorrente o al
suo rappresentante.

(2) Il Secretary of State non può avvalersi di elementi secretati se non è
stato nominato un avvocato speciale per rappresentare gli interessi del
ricorrente.

(3) Quando il Secretary of State è tenuto, in applicazione dell’articolo 10,
paragrafo 2, o dell’articolo 10A, paragrafo 8, a notificare al ricorrente
elementi secretati, o intende avvalersi di tali elementi ed è stato nominato
un avvocato speciale, deve depositare davanti alla [SIAC] e notificare
all’avvocato speciale:

(a)

|

una copia degli elementi secretati, qualora non l’abbia già fatto;  
  
---|---  
  
(b)

|

una dichiarazione recante le ragioni per cui si oppone alla loro divulgazione;
e  
  
---|---  
  
(c)

|

una descrizione degli elementi in forma tale da poter essere notificata al
ricorrente, se e nella misura in cui ciò sia possibile senza divulgare
informazioni contro l’interesse generale.  
  
---|---  
  
(4) Contestualmente al deposito, il Secretary of State deve notificare al
ricorrente ogni descrizione depositata in conformità al paragrafo 3, lettera
c).

(4A) Quando il Secretary of State notifica all’avvocato speciale elementi
secretati che ha censurato per ragioni diverse dal segreto professionale,

(a)

|

deve presentare tali elementi alla [SIAC] senza censure, spiegando le ragioni
delle modifiche; e  
  
---|---  
  
(b)

|

la [SIAC] deve indicare al Secretary of State i punti che possono essere
censurati.  
  
---|---  
  
(5) Il Secretary of State può, con l’autorizzazione della [SIAC] o con il
consenso dell’avvocato speciale, modificare o integrare in ogni momento i
documenti depositati in applicazione del presente articolo».  
  
20

|

Quanto all’esame delle obiezioni del Secretary of State, l’articolo 38 del
regolamento di procedura della SIAC così dispone:

«(1) Se il Secretary of State presenta un’obiezione a norma dell’articolo 36,
paragrafo 5, lettera b), o dell’articolo 37, la [SIAC] deve decidere se
accogliere o meno l’obiezione in conformità al presente articolo.

(2) La [SIAC] deve fissare un’udienza per consentire al Secretary of State e
all’avvocato speciale di presentare osservazioni orali (…).

(…)

(5) Le udienze tenute a norma del presente articolo si svolgono senza la
partecipazione del ricorrente e del suo rappresentante.

(6) La [SIAC] può accogliere o rigettare l’obiezione del Secretary of State.

(7) La [SIAC] deve accogliere l’obiezione presentata dal Secretary of State a
norma dell’articolo 37 quando ritiene che la divulgazione degli elementi in
parola sia contraria all’interesse generale.

(8) Se la [SIAC] accoglie l’obiezione presentata dal Secretary of State ai
sensi dell’articolo 37, essa deve:

|

(a)

|

valutare se sia opportuno ordinare al Secretary of State di notificare al
ricorrente una sintesi degli elementi secretati; e  
  
---|---  
  
(b)

|

approvare ciascuna sintesi al fine di garantire che non contenga alcuna
informazione o alcun altro elemento la cui divulgazione sia contraria
all’interesse generale.  
  
---|---  
  
(9) Se la [SIAC] rigetta l’obiezione presentata dal Secretary of State ai
sensi dell’articolo 37 o gli ordina di notificare al ricorrente una sintesi
degli elementi secretati,

(a)

|

il Secretary of State non è tenuto a notificare i suddetti elementi o la
suddetta sintesi, ma  
  
---|---  
  
(b)

|

se non provvede in tal senso, la [SIAC], in occasione di un’udienza nella
quale il Secretary of State e l’avvocato speciale possono presentare le loro
osservazioni, può,

|

(i)

|

se ritiene che gli elementi o gli altri dati da riassumere possano nuocere
alle argomentazioni del Secretary of State o essere favorevoli al ricorrente,
ordinare al Secretary of State di non basarsi su tali elementi e dati oppure
di fare concessioni o adottare altre misure in conformità alle indicazioni
della [SIAC]; o  
  
---|---  
  
(ii)

|

in tutti gli altri casi, ordinare al Secretary of State di non basarsi sugli
elementi in parola o (eventualmente) sugli altri dati che avrebbe dovuto
riepilogare».  
  
---|---  
  
21

|

Quanto alla decisione della SIAC, l’articolo 47, paragrafi da 2 a 4, del
regolamento di procedura della SIAC dispone:

«(2) La [SIAC] deve depositare per iscritto la sua decisione e le relative
motivazioni.

(3) Entro un termine ragionevole la [SIAC] deve notificare alle parti un
documento contenente la sua decisione e, se e nella misura in cui ciò sia
possibile senza divulgare informazioni contro gli interessi generali, la
relativa motivazione.

(4) Quando il documento di cui al paragrafo 3 non contiene tutta la
motivazione della sua decisione, la [SIAC] deve notificare al Secretary of
State e all’avvocato speciale un documento separato contenente detta
motivazione».  
  
---|---  
  
Procedimento principale e questione pregiudiziale

22

|

ZZ ha la doppia cittadinanza francese e algerina. Dal 1990 è sposato con una
cittadina del Regno Unito con la quale, alla data del rinvio pregiudiziale,
aveva otto figli di età compresa tra i 9 e i 20 anni. Dal 1990 al 2005 ZZ ha
risieduto legalmente nel Regno Unito. Nel 2004 il Secretary of State gli ha
accordato un diritto di soggiorno permanente sul territorio di detto Stato
membro.  
  
---|---  
  
23

|

Dopo che ZZ ha lasciato il Regno Unito per recarsi in Algeria, nell’agosto
2005, il Secretary of State ha deciso di revocargli il diritto di soggiorno e
di vietargli l’ingresso nel territorio del Regno Unito ritenendo la sua
presenza lesiva del pubblico interesse. La SIAC aveva constatato, nella sua
decisione, che ZZ non aveva alcun diritto di ricorrere in giudizio contro
detta decisione di revoca.  
  
---|---  
  
24

|

Nel settembre 2006 ZZ si è recato nel Regno Unito dove il Secretary of State
aveva adottato nei suoi confronti una decisione di diniego d’ingresso, ai
sensi dell’articolo 19, paragrafo 1, del regolamento in materia di
immigrazione, per motivi di pubblica sicurezza (in prosieguo: la «decisione di
diniego d’ingresso di cui trattasi nel procedimento principale»). A seguito di
detta decisione ZZ è stato rispedito in Algeria. Alla data del rinvio
pregiudiziale egli risiedeva in Francia.  
  
---|---  
  
25

|

ZZ ha proposto ricorso contro la decisione di diniego d’ingresso di cui
trattasi nel procedimento principale che la SIAC ha respinto statuendo che la
stessa era giustificata da motivi imperativi di pubblica sicurezza. ZZ era
rappresentato davanti alla SIAC da un solicitor e da un barrister di sua
scelta (in prosieguo: i «legali personali»).  
  
---|---  
  
26

|

Nell’ambito di detto ricorso il Secretary of State si è opposto alla
divulgazione al ricorrente di elementi sui quali aveva fondato la sua
opposizione al ricorso di ZZ. In conformità alle norme di procedura
applicabili dinanzi alla SIAC, sono stati nominati due avvocati speciali per
rappresentare gli interessi di ZZ. Tali avvocati si sono consultati con lui
sulla base degli «elementi probatori non secretati».  
  
---|---  
  
27

|

Dopodiché, le informazioni non comunicate a ZZ sulle quali era fondata la
decisione di diniego d’ingresso di cui trattasi nel procedimento principale
sono state trasmesse ai suddetti avvocati speciali, ai quali veniva quindi
vietato di chiedere a ZZ o ai suoi legali personali nuove istruzioni o di
fornire loro informazioni senza l’autorizzazione della SIAC. Fatte salve tali
limitazioni, gli avvocati speciali hanno continuato a rappresentare gli
interessi di ZZ davanti alla SIAC in relazione agli «elementi probatori
secretati».  
  
---|---  
  
28

|

Per esaminare l’opposizione del Secretary of State alla comunicazione al
ricorrente di talune prove, la SIAC ha tenuto un’udienza che si è svolta a
porte chiuse, senza la partecipazione di ZZ e dei suoi legali personali, ma
alla presenza dei suoi avvocati speciali. La SIAC ha stabilito in quale misura
la comunicazione a ZZ degli «elementi probatori secretati» evocati dal
Secretary of State fosse contraria all’interesse generale.  
  
---|---  
  
29

|

Successivamente, il ricorso di ZZ è stato oggetto di un’udienza in parte
pubblica, in parte a porte chiuse. Le sedute a porte chiuse si sono svolte
senza la partecipazione di ZZ e dei suoi legali personali, ma alla presenza
dei suoi avvocati speciali, che hanno presentato osservazioni in suo nome.  
  
---|---  
  
30

|

La SIAC ha respinto il ricorso di ZZ e ha emesso una decisione «non secretata»
e una «secretata», che è stata comunicata unicamente al Secretary of State e
agli avvocati speciali di ZZ. Nella decisione non secretata, la SIAC ha
constatato in particolare che a ZZ è stata comunicata «solo una piccola parte
degli elementi a suo carico» e che questi non riguardavano «gli aspetti
essenziali».  
  
---|---  
  
31

|

Risulta inoltre dalla decisione non secretata che la SIAC è convinta che ZZ
fosse implicato in attività del Gruppo islamico armato e in attività
terroristiche negli anni 1995 e 1996. Quanto agli elementi di fatto che sono
stati rivelati a ZZ, risulta da detta decisione che oggetti di cui
quest’ultimo aveva ammesso di essere o di essere stato proprietario erano
stati ritrovati, nel 1995, in Belgio, in locali affittati a un noto
estremista, nei quali era stato rinvenuto tra l’altro un certo quantitativo di
armi e munizioni. Riguardo ad altri fatti allegati dal Secretary of State,
quali, in particolare, soggiorni in Italia e in Belgio, contatti con certune
persone e il possesso di ingenti somme di denaro, la SIAC ha in certa misura
ritenuto plausibile e pertinente la difesa di ZZ e gli elementi di prova da
lui addotti. La SIAC non ha accolto, tuttavia, per ragioni illustrate
segnatamente nella decisione secretata, la smentita da parte di quest’ultimo
di un suo coinvolgimento nelle attività della rete summenzionata.  
  
---|---  
  
32

|

Nella decisione non secretata la SIAC ne ha concluso che, «per motivi esposti
unicamente nella decisione secretata», essa «rit[eneva] che «il comportamento
individuale di ZZ rappresent[asse] una minaccia reale, attuale e
sufficientemente grave per un interesse fondamentale della società, vale a
dire la pubblica sicurezza, e che tale interesse preval[esse] sul diritto del
ricorrente e dei suoi familiari di vivere insieme nel Regno Unito».  
  
---|---  
  
33

|

ZZ ha interposto appello avverso detta decisione dinanzi al giudice del rinvio
dopo che quest’ultimo gliene aveva accordato l’autorizzazione. Nella sentenza
del 19 aprile 2011, emessa nell’ambito del giudizio di appello e recante la
decisione sulla necessità di proporre una domanda di pronuncia pregiudiziale,
la Court of Appeal (England & Wales) (Civil Division) ha constatato che le
decisioni della SIAC lette nel loro insieme contengono constatazioni di fatto
ed elementi logici che possono facilmente supportare detta conclusione della
SIAC. Quest’ultima avrebbe quindi motivato a sufficienza la propria decisione.
Nondimeno, detta Court of Appeal si chiede se la SIAC avesse il diritto di non
divulgare a ZZ la sostanza dei motivi sottesi alla decisione di diniego di
ingresso di cui trattasi nel procedimento principale.  
  
---|---  
  
34

|

La Court of Appeal (England & Wales) (Civil Division) ha pertanto deciso di
sospendere il procedimento e di sottoporre alla Corte la seguente questione
pregiudiziale:

«Se il principio della tutela giurisdizionale effettiva, enunciato
all’articolo 30, paragrafo 2, della direttiva 2004/38, come interpretato alla
luce dell’articolo 346, paragrafo 1, lettera a), [TFUE], richieda che
l’autorità giudiziaria, nell’esaminare un ricorso contro un provvedimento che
vieta l’ingresso di un cittadino dell’Unione europea nel territorio di uno
Stato membro per motivi di ordine pubblico e di pubblica sicurezza ai sensi
del capo VI della direttiva 2004/38, si assicuri che siano comunicati
all’interessato gli elementi essenziali delle accuse mossegli, anche nel caso
in cui le autorità dello Stato membro e il giudice nazionale competente
abbiano ritenuto, sulla base di tutte le prove a carico fatte valere da dette
autorità, che alla divulgazione di tali elementi essenziali ostino motivi
attinenti alla sicurezza dello Stato».  
  
---|---  
  
Sulla questione pregiudiziale

Sulla ricevibilità

35

|

Secondo il governo italiano, la domanda di pronuncia pregiudiziale è
irricevibile sotto un duplice profilo. Da un lato, il ricorso di ZZ dinanzi al
giudice del rinvio avverso la decisione di diniego d’ingresso di cui trattasi
nel procedimento principale sarebbe irricevibile giacché l’annullamento di
detta decisione non potrebbe arrecargli alcun vantaggio effettivo, atteso che
il suo ingresso nel Regno Unito sarebbe comunque impedito dalla decisione
dell’agosto 2005, da ritenersi ancora valida. Ne discenderebbe che la
questione sollevata sia de facto irrilevante ai fini del procedimento
principale e pertanto irricevibile. Dall’altro lato, dagli articoli 4,
paragrafo 2, TUE e 346, paragrafo 1, lettera a), TFUE emergerebbe che della
sicurezza dello Stato siano responsabili unicamente gli Stati membri. La
questione sollevata verterebbe, dunque, su una materia disciplinata dal
diritto nazionale e, per ciò stesso, esulerebbe dalle competenze dell’Unione.  
  
---|---  
  
36

|

Occorre ricordare in proposito che, secondo costante giurisprudenza della
Corte, nell’ambito di un procedimento ex articolo 267 TFUE, basato sulla netta
separazione di funzioni tra i giudici nazionali e la Corte, ogni accertamento
e valutazione dei fatti del procedimento principale, nonché l’interpretazione
e l’applicazione del diritto nazionale rientrano nella competenza esclusiva
del giudice nazionale. Parimenti, spetta esclusivamente al giudice nazionale,
cui è stata sottoposta la controversia e che deve assumersi la responsabilità
dell’emananda decisione giurisdizionale, valutare, alla luce delle particolari
circostanze del caso, sia la necessità sia la rilevanza delle questioni che
esso sottopone alla Corte. Di conseguenza, se le questioni sollevate vertono
sull’interpretazione del diritto dell’Unione, la Corte, in via di principio, è
tenuta a statuire (sentenza del 25 ottobre 2012, Rintisch, C-553/11, punto 15
e giurisprudenza ivi citata).  
  
---|---  
  
37

|

Il rifiuto, da parte della Corte, di pronunciarsi su una domanda proposta da
un giudice nazionale è possibile soltanto qualora appaia, in modo manifesto,
che l’interpretazione del diritto dell’Unione richiesta non ha alcun rapporto
con la realtà concreta o con l’oggetto del procedimento principale, qualora la
questione sia di tipo teorico o, ancora, qualora la Corte non disponga degli
elementi di fatto e di diritto necessari per rispondere in modo utile alle
questioni che le sono sottoposte (sentenza del 22 giugno 2010, Melki e Abdeli,
C-188/10 e C-189/10, Racc. pag. I-5667, punto 27 e giurisprudenza ivi citata).  
  
---|---  
  
38

|

Orbene, si deve necessariamente constatare che non è questo il caso di specie.
Infatti, da un lato, la questione sollevata verte sull’interpretazione
dell’articolo 30, paragrafo 2, della direttiva 2004/38 letto alla luce, in
particolare, dell’articolo 47 della Carta. Dall’altro lato, tale questione
scaturisce nell’ambito di una controversia relativa alla legittimità di una
decisione di diniego d’ingresso presa, in applicazione di detta direttiva, dal
Secretary of State contro ZZ. Inoltre, sebbene spetti agli Stati membri
decidere le misure idonee a garantire la loro sicurezza interna ed esterna, la
mera circostanza che una decisione riguardi la sicurezza dello Stato non può
comportare l’inapplicabilità del diritto dell’Unione (v., in tal senso,
sentenza del 15 dicembre 2009, Commissione/Italia, C-387/05, Racc. pag.
I-11831, punto 45).  
  
---|---  
  
39

|

La domanda di pronuncia pregiudiziale è pertanto ricevibile.  
  
---|---  
  
Nel merito

40

|

Con la sua questione il giudice del rinvio chiede, in sostanza, se l’articolo
30, paragrafo 2, della direttiva 2004/38, letto alla luce segnatamente
dell’articolo 47 della Carta, debba essere interpretato nel senso di
richiedere che un giudice nazionale, investito del ricorso di un cittadino
dell’Unione contro una decisione di diniego d’ingresso adottata a norma
dell’articolo 27, paragrafo 1, della medesima direttiva, si assicuri che sia
resa nota all’interessato la sostanza dei motivi di pubblica sicurezza sottesi
a detta decisione quando l’autorità nazionale competente asserisce, dinanzi a
detto giudice, che motivi attinenti alla sicurezza dello Stato ostano a una
tale divulgazione.  
  
---|---  
  
41

|

A tale riguardo, e prima di tutto, si deve rilevare che, nella fattispecie, è
pacifico che il Secretary of State, l’autorità nazionale competente in
materia, non ha comunicato a ZZ la motivazione circostanziata e completa che
costituisce il fondamento della decisione di diniego d’ingresso di cui
trattasi nel procedimento principale, la quale è stata adottata a norma
dell’articolo 27 della direttiva 2004/38. Nell’ambito del procedimento dinanzi
alla SIAC che garantisce, conformemente al sistema attuato dalla normativa del
Regno Unito, il controllo giurisdizionale su tali decisioni, il Secretary of
State ha fatto valere la segretezza di elementi sui quali ha fondato la sua
opposizione al ricorso di ZZ.  
  
---|---  
  
42

|

In forza dell’articolo 4, paragrafo 1, del regolamento di procedura della
SIAC, quest’ultima è tenuta a garantire che non siano divulgate informazioni a
danno dell’interesse della sicurezza dello Stato. Il medesimo organo
giurisdizionale designa, inoltre, ai sensi dell’articolo 10, paragrafo 3, in
combinato disposto con l’articolo 37, paragrafo 2, di questo stesso
regolamento, un avvocato speciale per rappresentare gli interessi del
ricorrente quando il Secretary of State afferma al cospetto di questo stesso
giudice la segretezza degli elementi invocati nell’ambito del ricorso
giurisdizionale. Conformemente all’articolo 35 di detto regolamento, tale
avvocato svolge osservazioni nelle udienze dalle quali il ricorrente è
escluso, produce elementi probatori, procede all’audizione dei testimoni in
contraddittorio e presenta alla SIAC osservazioni scritte.  
  
---|---  
  
43

|

Il Secretary of State è tenuto, ai sensi dell’articolo 37, paragrafo 3, del
regolamento di procedura della SIAC, a produrre e a trasmettere a quest’ultima
e all’avvocato speciale una copia di tali elementi secretati e una
dichiarazione attestante le ragioni per cui egli si oppone alla divulgazione
degli stessi. Spetta inoltre al Secretary of State, in forza del paragrafo 4
di tale articolo 37, produrre una descrizione di tali elementi secretati in
una forma che possa essere notificata al ricorrente se e nella misura in cui
sia possibile farlo senza rivelare informazioni a danno dell’interesse
generale. L’opposizione del Secretary of State alla divulgazione al ricorrente
di detti elementi è oggetto, conformemente all’articolo 38 del medesimo
regolamento, di un esame da parte della SIAC nell’ambito del quale il
Secretary of State e l’avvocato speciale hanno la possibilità di svolgere
osservazioni.  
  
---|---  
  
44

|

A norma dell’articolo 36 del regolamento di procedura della SIAC, l’avvocato
speciale non può comunicare con il ricorrente su questioni di procedura dal
momento in cui gli vengono notificati elementi alla cui divulgazione il
Secretary of State si oppone. Tuttavia, può chiedere alla SIAC istruzioni che
autorizzino una tale comunicazione.  
  
---|---  
  
45

|

È riguardo a questa procedura nazionale che il giudice del rinvio ha investito
la Corte della questione pregiudiziale.  
  
---|---  
  
46

|

L’articolo 30, paragrafo 1, della direttiva 2004/38 prevede, quanto al
contenuto e alla motivazione necessari di una decisione adottata a norma
dell’articolo 27 di detta direttiva, quale la decisione di diniego d’ingresso
di cui trattasi nel procedimento principale, che tale decisione sia notificata
all’interessato per iscritto e in condizioni che gli consentano di
comprenderne contenuto e conseguenze. Il paragrafo 2 del medesimo articolo 30
dispone poi che i motivi circostanziati e completi di ordine pubblico, di
pubblica sicurezza o di sanità pubblica che costituiscono il fondamento di una
tale decisione siano resi noti all’interessato, salvo che vi ostino motivi
attinenti alla sicurezza dello Stato.  
  
---|---  
  
47

|

L’articolo 31 di detta direttiva prescrive agli Stati membri di prevedere, nei
rispettivi ordinamenti, le misure necessarie a garantire ai cittadini
dell’Unione e ai loro familiari un accesso ai rimedi giurisdizionali e,
all’occorrenza, amministrativi al fine di contestare decisioni che limitino,
per motivi di ordine pubblico, di pubblica sicurezza o di sanità pubblica, il
loro diritto alla libera circolazione e al libero soggiorno negli Stati membri
(v., in tal senso, sentenza del 4 ottobre 2012, Byankov, C-249/11, punto 53).
Conformemente al paragrafo 3 del medesimo articolo, i mezzi di impugnazione
devono consentire un esame della legittimità della decisione nonché dei fatti
e delle circostanze che giustificano la misura considerata.  
  
---|---  
  
48

|

Affinché l’interessato possa utilmente avvalersi dei rimedi giurisdizionali
così istituiti dagli Stati membri, l’autorità nazionale competente è tenuta,
conformemente al principio sancito all’articolo 30, paragrafo 2, della
direttiva 2004/38, a comunicargli, nell’ambito del procedimento
amministrativo, i motivi circostanziati e completi di ordine pubblico, di
pubblica sicurezza o di sanità pubblica che sono alla base della decisione
controversa.  
  
---|---  
  
49

|

Solo in via eccezionale l’articolo 30, paragrafo 2, della direttiva 2004/38
autorizza gli Stati membri a limitare l’informazione all’interessato per
motivi attinenti alla sicurezza dello Stato. Quale deroga alla regola
enunciata al punto precedente, tale disposizione deve essere interpretata in
senso stretto, senza tuttavia privarla della sua efficacia pratica.  
  
---|---  
  
50

|

In tale contesto occorre determinare se e in quale misura gli articoli 30,
paragrafo 2, e 31 della direttiva 2004/38 consentano di non divulgare i motivi
circostanziati e completi di una decisione adottata a norma dell’articolo 27
della medesima direttiva, le cui disposizioni devono essere oggetto di
un’interpretazione conforme ai precetti che risultano dall’articolo 47 della
Carta.  
  
---|---  
  
51

|

Al riguardo preme sottolineare che detta interpretazione conforme deve tener
conto dell’importanza del diritto fondamentale sancito all’articolo 47 della
Carta quale si evince dal sistema complessivamente attuato da quest’ultima. In
particolare, occorre tener conto che, se è vero che l’articolo 52, paragrafo
1, della Carta ammette limitazioni all’esercizio dei diritti consacrati da
quest’ultima, tale disposizione esige tuttavia che ogni limitazione rispetti
il contenuto essenziale del diritto fondamentale di cui trattasi e richiede,
inoltre, che, in ossequio al principio di proporzionalità, questa sia
necessaria e corrisponda effettivamente ad obiettivi di interesse generale
riconosciuti dall’Unione.  
  
---|---  
  
52

|

Pertanto, l’interpretazione degli articoli 30, paragrafo 2, e 31 della
direttiva 2004/38, letti alla luce dell’articolo 47 della Carta, non può avere
l’effetto di disconoscere il livello di protezione garantito come descritto al
punto precedente.  
  
---|---  
  
53

|

Secondo giurisprudenza costante della Corte, l’efficacia del controllo
giurisdizionale garantito dall’articolo 47 della Carta presuppone che
l’interessato possa conoscere la motivazione della decisione adottata nei suoi
confronti, vuoi in base alla lettura della decisione stessa vuoi a seguito di
comunicazione della motivazione effettuata su sua richiesta, fermo restando il
potere del giudice competente di richiedere all’autorità di cui trattasi la
comunicazione della motivazione medesima (sentenze del 17 marzo 2011,
Peñarroja Fa, C-372/09 e C-373/09, Racc. pag. I-1785, punto 63, e del 17
novembre 2011, Gaydarov, C-430/10, Racc. pag. I-11637, punto 41). Ciò
consente, infatti, al destinatario della decisione di difendere i suoi diritti
nelle migliori condizioni possibili e di decidere, con piena cognizione di
causa, se gli sia utile adire il giudice competente, e consente inoltre
pienamente a quest’ultimo di esercitare il controllo sulla legittimità della
decisione nazionale in questione (v., in tal senso, sentenze del 15 ottobre
1987, Heylens e a., 222/86, Racc. pag. 4097, punto 15, e del 3 settembre 2008,
Kadi e Al Barakaat International Foundation/Consiglio e Commissione, C-402/05
P e C-415/05 P, Racc. pag. I-6351, punto 337).  
  
---|---  
  
54

|

Certamente, può rivelarsi necessario, tanto in un procedimento amministrativo
quanto in uno giurisdizionale, non comunicare talune informazioni
all’interessato, in particolare per considerazioni imperative attinenti alla
sicurezza dello Stato (v., in tal senso, sentenza Kadi e Al Barakaat
International Foundation/Consiglio e Commissione, cit., punto 342).  
  
---|---  
  
55

|

Quanto al procedimento giurisdizionale, si deve ricordare come la Corte abbia
già avuto modo di dichiarare che il principio del contraddittorio, che fa
parte dei diritti della difesa di cui all’articolo 47 della Carta, implica il
diritto delle parti in un processo di prendere conoscenza di tutte le prove e
le osservazioni presentate al giudice per formare il suo convincimento e di
discuterle (sentenze del 14 febbraio 2008, Varec, C-450/06, Racc. pag. I-581,
punto 45; del 2 dicembre 2009, Commissione/Irlanda e a., C-89/08 P, Racc. pag.
I-11245, punto 52, nonché del 21 febbraio 2013, Banif Plus Bank, C-472/11,
punto 30; v. anche, relativamente all’articolo 6, paragrafo 1, della
Convenzione europea per la salvaguardia dei diritti dell’uomo e delle libertà
fondamentali, firmata a Roma il 4 novembre 1950, Corte eur. D.U., sentenza
Ruiz-Mateos c. Spagna del 23 giugno 1993, serie A n. 262, § 63).  
  
---|---  
  
56

|

Si violerebbe il diritto fondamentale ad una tutela giurisdizionale effettiva
se si ponessero a base di una decisione giudiziaria circostanze e documenti di
cui le parti stesse, o una di esse, non abbiano avuto conoscenza e sui quali
non abbiano, conseguentemente, potuto esprimersi (sentenza Commissione/Irlanda
e a., cit., punto 52 e giurisprudenza ivi citata).  
  
---|---  
  
57

|

Tuttavia, se, in casi eccezionali, un’autorità nazionale si oppone alla
comunicazione all’interessato della motivazione circostanziata e completa alla
base di una decisione adottata a norma dell’articolo 27 della direttiva
2004/38, invocando ragioni attinenti alla sicurezza dello Stato, il giudice
competente dello Stato membro interessato deve avere a sua disposizione e
applicare tecniche e norme di diritto processuale che consentano di conciliare
le legittime preoccupazioni di sicurezza dello Stato, quanto alla natura e
alle fonti di informazione prese in considerazione nell’adottare la decisione
di cui trattasi, con la necessità di garantire adeguatamente al soggetto il
rispetto dei suoi diritti processuali, quali il diritto di esporre la propria
difesa e il principio del contraddittorio (v., per analogia, sentenza Kadi e
Al Barakaat International Foundation/Consiglio e Commissione, cit., punto
344).  
  
---|---  
  
58

|

A tal fine gli Stati membri sono tenuti a prevedere, da un lato, un controllo
giurisdizionale effettivo tanto dell’esistenza e della fondatezza delle
ragioni invocate dall’autorità nazionale riguardo alla sicurezza dello Stato,
quanto della legittimità della decisione adottata a norma dell’articolo 27
della direttiva 2004/38, nonché, dall’altro, tecniche e norme relative a tale
controllo, quali menzionate al punto precedente.  
  
---|---  
  
59

|

Nell’ambito del controllo giurisdizionale della legittimità di una decisione
adottata a norma dell’articolo 27 della direttiva 2004/38 previsto
all’articolo 31 di quest’ultima, spetta agli Stati membri istituire norme che
consentano al giudice incaricato del controllo di legittimità di una tale
decisione di prendere conoscenza sia dell’insieme dei motivi sia degli
elementi di prova pertinenti sulla cui base la decisione medesima è stata
adottata.  
  
---|---  
  
60

|

Quanto ai requisiti cui deve corrispondere il controllo giurisdizionale della
sussistenza e della fondatezza delle ragioni invocate dall’autorità nazionale
competente riguardo alla sicurezza dello Stato membro interessato, è
importante che un giudice sia incaricato di verificare se tali ragioni ostino
alla divulgazione della motivazione circostanziata e completa sulla quale è
fondata la decisione in causa, nonché dei pertinenti elementi di prova.  
  
---|---  
  
61

|

Spetta all’autorità nazionale competente apportare, conformemente alle norme
di procedura nazionali, la prova che la sicurezza dello Stato sarebbe
effettivamente compromessa dalla rivelazione all’interessato della motivazione
circostanziata e completa che costituisce il fondamento di una decisione
adottata a norma dell’articolo 27 della direttiva 2004/38, nonché dei
pertinenti elementi di prova (v., per analogia, sentenza del 15 dicembre 2009,
Commissione/Finlandia, C-284/05, Racc. pag. I-11705, punti 47 e 49). Da ciò
discende che non esiste nessuna presunzione di sussistenza e fondatezza delle
ragioni invocate da un’autorità nazionale.  
  
---|---  
  
62

|

Al riguardo, il giudice nazionale competente deve procedere a un esame
autonomo di tutti gli elementi di diritto e di fatto invocati dall’autorità
nazionale competente e valutare, alla stregua delle norme di procedura
nazionali, se la sicurezza dello Stato osti a una tale comunicazione.  
  
---|---  
  
63

|

Qualora concluda che la sicurezza dello Stato non osta alla rivelazione
all’interessato della motivazione circostanziata e completa sulla quale è
fondata una decisione di diniego d’ingresso adottata a norma dell’articolo 27
della direttiva 2004/38, detto giudice offre la possibilità all’autorità
nazionale competente di rivelare all’interessato la motivazione e gli elementi
probatori mancanti. Se tale autorità non acconsente alla loro divulgazione, il
giudice procede all’esame della legittimità di una tale decisione sulla base
dei soli motivi ed elementi di prova che sono stati comunicati.  
  
---|---  
  
64

|

Al contrario, qualora risulti che la sicurezza dello Stato osta effettivamente
alla rivelazione all’interessato di detta motivazione, il controllo
giurisdizionale sulla legittimità di una decisione adottata a norma
dell’articolo 27 della direttiva 2004/38, quale previsto all’articolo 31,
paragrafo 1, di quest’ultima, deve, tenuto conto di quanto è stato esposto ai
punti 51, 52 e 57 della presente sentenza, essere eseguito nell’ambito di un
procedimento che bilanci adeguatamente le necessità imposte dalla sicurezza
dello Stato con quelle del diritto a una tutela giurisdizionale effettiva,
limitando al contempo allo stretto necessario le eventuali ingerenze
nell’esercizio di tale diritto.  
  
---|---  
  
65

|

In proposito, da un lato, considerata la necessità di rispettare l’articolo 47
della Carta, detto procedimento deve garantire il più possibile l’osservanza
del principio del contraddittorio, al fine di consentire all’interessato di
contestare la motivazione sulla quale è fondata la decisione in causa e di
presentare osservazioni riguardo agli elementi di prova ad essa pertinenti e,
pertanto, di difendersi effettivamente. In particolare, è necessario che, in
ogni caso, sia comunicata all’interessato la sostanza della motivazione sulla
quale è fondata una decisione di diniego d’ingresso adottata a norma
dell’articolo 27 della direttiva 2004/38, visto che la pur necessaria tutela
della sicurezza dello Stato non può aver l’effetto di privare l’interessato
del suo diritto di esporre la propria difesa e di vanificare, così, il suo
diritto a una tutela giurisdizionale quale previsto all’articolo 31 di detta
direttiva.  
  
---|---  
  
66

|

Dall’altro lato, la ponderazione del diritto a una tutela giurisdizionale
effettiva con la necessità di garantire la sicurezza dello Stato membro
interessato, sulla quale poggia la conclusione enunciata al punto precedente,
non vale ugualmente per gli elementi di prova alla base della motivazione
prodotti dinanzi al giudice nazionale competente. Infatti, in taluni casi la
divulgazione di tali elementi probatori può compromettere in modo diretto e
particolare la sicurezza dello Stato perché può, per esempio, mettere in
pericolo la vita, la salute o la libertà di persone o svelare i metodi di
indagine specificamente utilizzati dalle autorità di sicurezza nazionali e in
tal modo ostacolare seriamente, se non impedire, il futuro espletamento delle
mansioni delle medesime autorità.  
  
---|---  
  
67

|

In tale contesto, spetta al giudice nazionale competente valutare se e in
quale misura le restrizioni ai diritti della difesa del ricorrente, che
discendono appunto dalla mancata divulgazione degli elementi di prova e della
motivazione circostanziata e completa sulla quale è fondata la decisione
adottata a norma di detto articolo 27, possano influire sulla forza probatoria
degli elementi di prova secretati.  
  
---|---  
  
68

|

Il giudice nazionale competente deve, pertanto, da un lato, assicurarsi che la
sostanza della motivazione che costituisce il fondamento della decisione in
causa sia rivelata all’interessato in una maniera che tenga debito conto della
necessaria segretezza degli elementi di prova e, dall’altro, trarre, ai sensi
del diritto nazionale, le conseguenze di un’eventuale trasgressione di detto
obbligo di comunicazione.  
  
---|---  
  
69

|

Tutto ciò considerato, occorre rispondere alla questione sollevata dichiarando
che gli articoli 30, paragrafo 2, e 31 della direttiva 2004/38, letti alla
luce dell’articolo 47 della Carta, devono essere interpretati nel senso che
impongono che il giudice nazionale competente si assicuri che la mancata
comunicazione all’interessato, da parte dell’autorità nazionale competente,
della motivazione circostanziata e completa sulla quale è fondata una
decisione adottata a norma dell’articolo 27 di detta direttiva, nonché degli
elementi di prova pertinenti, sia limitata allo stretto necessario e che, in
ogni caso, sia comunicata all’interessato la sostanza di detti motivi in una
maniera che tenga debito conto della necessaria segretezza degli elementi di
prova.  
  
---|---  
  
Sulle spese

70

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Grande Sezione) dichiara:  
  
---|---  
|

Gli articoli 30, paragrafo 2, e 31 della direttiva 2004/38/CE del Parlamento
europeo e del Consiglio, del 29 aprile 2004, relativa al diritto dei cittadini
dell’Unione e dei loro familiari di circolare e di soggiornare liberamente nel
territorio degli Stati membri, che modifica il regolamento (CEE) n. 1612/68 ed
abroga le direttive 64/221/CEE, 68/360/CEE, 72/194/CEE, 73/148/CEE, 75/34/CEE,
75/35/CEE, 90/364/CEE, 90/365/CEE e 93/96/CEE, letti alla luce dell’articolo
47 della Carta dei diritti fondamentali dell’Unione europea, devono essere
interpretati nel senso che impongono che il giudice nazionale competente si
assicuri che la mancata comunicazione all’interessato, da parte dell’autorità
nazionale competente, della motivazione circostanziata e completa sulla quale
è fondata una decisione adottata a norma dell’articolo 27 di detta direttiva,
nonché degli elementi di prova pertinenti, sia limitata allo stretto
necessario e che, in ogni caso, sia comunicata all’interessato la sostanza di
detti motivi in una maniera che tenga debito conto della necessaria segretezza
degli elementi di prova.  
  
---|---  
|

Firme  
  
---|---  
  
* * *

( *1 ) Lingua processuale: l’inglese.

  *[""]: Double quotes
  *[*]: Asterisk
  *[?]: Question mark

