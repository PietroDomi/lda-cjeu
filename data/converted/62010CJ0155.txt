

**Causa C ‑155/10**

**Williams e  altri**

**contro**

**British Airways plc**

(domanda di pronuncia pregiudiziale proposta dalla Supreme Court of the United
Kingdom, gia House of Lords)

«Condizioni di lavoro -- Direttiva 2003/88/CE -- Organizzazione dell'orario di
lavoro -- Diritto alle ferie annuali -- Piloti di linea»

Massime della sentenza

_Politica sociale -- Tutela della sicurezza e della salute dei lavoratori --
Organizzazione dell'orario di lavoro -- Diritto alle ferie annuali retribuite
-- Piloti di linea_

_(Direttiva del Parlamento europeo e del Consiglio 2003/88, art.  7; direttiva
del Consiglio 2000/79, accordo allegato, art. 3)_

L'art. 7 della direttiva 2003/88, concernente taluni aspetti
dell'organizzazione dell'orario di lavoro, nonche l'art. 3 dell'accordo
allegato alla direttiva 2000/79, relativa all'attuazione dell'accordo europeo
sull'organizzazione dell'orario di lavoro del personale di volo nell'aviazione
civile, devono essere interpretati nel senso che un pilota di linea, durante
le sue ferie annuali, ha diritto non solo al mantenimento del suo stipendio di
base, bensi anche, da un lato, a tutti gli elementi intrinsecamente connessi
all'espletamento delle mansioni che gli incombono in forza del suo contratto
di lavoro e che sono compensati tramite un importo pecuniario incluso nel
calcolo della sua retribuzione complessiva e, dall'altro, a tutti gli elementi
collegati allo status personale e professionale del pilota di linea.

È compito del giudice nazionale valutare se i diversi elementi che compongono
la retribuzione complessiva di tale lavoratore rispondano a detti criteri.

(v. punto 31 e dispositivo)

  

  
  
  
  
  
  

SENTENZA DELLA CORTE (Prima Sezione)

15 settembre 2011 (*)

«Condizioni di lavoro - Direttiva 2003/88/CE - Organizzazione dell'orario di
lavoro - Diritto alle ferie annuali - Piloti di linea»

Nel procedimento C‑155/10,

avente ad oggetto la domanda di pronuncia pregiudiziale proposta alla Corte,
ai sensi dell'art. 267 TFUE, dalla Supreme Court of the United Kingdom, gia
House of Lords (Regno Unito), con decisione 24 marzo 2010, pervenuta in
cancelleria il 2 aprile 2010, nella causa

**Williams e  altri**

contro

**British Airways plc,**

LA CORTE (Prima Sezione),

composta dal sig. A. Tizzano, presidente di sezione, dai sigg. J.-J. Kasel, A.
Borg Barthet, E. Levits (relatore), e dalla sig.ra M. Berger, giudici,

avvocato generale: sig.ra V. Trstenjak

cancelliere: sig.ra L. Hewlett, amministratore principale

vista la fase scritta del procedimento e in seguito all'udienza del 14 aprile
2011,

considerate le osservazioni presentate:

-        per la sig.ra Williams e a., dalla sig.ra J. McNeill, QC, e dal sig. M. Ford, barrister;

-        per la British Airways plc, dai sigg. C. Jeans e A. Short, QC;

-        per il governo danese, dalla sig.ra V. Pasternak Jørgensen e dal sig. C. Vang, in qualita di agenti;

-        per la Commissione europea, dal sig. M. van Beek e dalla sig.ra N. Yerrell, in qualita di agenti,

sentite le conclusioni dell'avvocato generale, presentate all'udienza del 16
giugno 2011,

ha pronunciato la seguente

**Sentenza**

1        La domanda di pronuncia pregiudiziale verte sull'interpretazione
dell'art. 7 della direttiva del Parlamento europeo e del Consiglio 4 novembre
2003, 2003/88/CE, concernente taluni aspetti dell'organizzazione dell'orario
di lavoro (GU L 299, pag. 9), nonche sull'art. 3 dell'accordo allegato alla
direttiva del Consiglio 27 novembre 2000, 2000/79/CE, relativa all'attuazione
dell'accordo europeo sull'organizzazione dell'orario di lavoro del personale
di volo nell'aviazione civile concluso da Association of European Airlines
(AEA), European Transport Workers' Federation (ETF), European Cockpit
Association (ECA), European Regions Airline Association (ERA) e International
Air Carrier Association (IACA) (GU L 302, pag. 57; in prosieguo: l'«accordo
europeo»).

2        Tale domanda e stata presentata nell'ambito di una controversia tra
alcuni dipendenti, ossia la sig.ra Williams e a., e il loro datore di lavoro,
la British Airways plc (in prosieguo: la «British Airways»), in merito alle
retribuzioni percepite nel corso delle loro ferie annuali retribuite.

  **Contesto normativo**

  _La normativa dell 'Unione _

3        L'art. 7 della direttiva 2003/88, rubricato «Ferie annuali», dispone
quanto segue:

«1\. Gli Stati membri prendono le misure necessarie affinche ogni lavoratore
benefici di ferie annuali retribuite di almeno 4 settimane, secondo le
condizioni di ottenimento e di concessione previste dalle legislazioni e/o
prassi nazionali.

2\. Il periodo minimo di ferie annuali retribuite non puo essere sostituito da
un'indennita finanziaria, salvo in caso di fine del rapporto di lavoro».

4        L'art. 3 dell'accordo europeo cosi recita:

«1\. Il personale di volo nell'aviazione civile ha diritto a ferie annuali
retribuite di almeno quattro settimane, secondo le condizioni di ottenimento e
di concessione previste dalle legislazioni e/o prassi nazionali.

2\. Il periodo minimo di ferie annuali retribuite non puo essere sostituito da
un'indennita finanziaria, salvo in caso di fine del rapporto di lavoro».

  _La normativa nazionale_

5        Il regolamento del 2004 relativo all'aviazione civile (orario di
lavoro) [Civil Aviation (Working Time) Regulations 2004 ( _Statutory
Instruments_ ) 2004 n. 756], stabilisce quanto segue:

«4\. (1) I membri dell'equipaggio di volo hanno diritto a ferie annuali
retribuite di almeno quattro settimane o, in caso di un periodo di lavoro
inferiore ad un anno, ad una quota proporzionalmente corrispondente alle
quattro settimane.

(2) Le ferie cui hanno diritto i membri dell'equipaggio di volo ai sensi del
presente articolo:

(a)       possono essere godute in diversi periodi;

(b)       non possono essere sostituite da un'indennita finanziaria, salvo in
caso di fine del rapporto di lavoro del membro dell'equipaggio di volo».

6        A norma dell'art. 9 di tale regolamento, ogni datore di lavoro deve
accertarsi che:

«(...) nel corso di qualsiasi mese

(a)       nessun dipendente presti attivita quale membro dell'equipaggio di
volo durante il suo orario di lavoro, qualora il monte ore di volo complessivo
dell'interessato, nei dodici mesi che scadono al termine del mese precedente
quello in questione, sia superiore alle 900 ore, e

(b)       nessun membro dell'equipaggio di volo dipendente abbia, nei dodici
mesi che scadono al termine del mese precedente quello in questione, un numero
totale di ore lavorate superiore alle 2 000 ore».

  **Causa principale e questioni pregiudiziali**

7        La sig.ra Williams e gli altri ricorrenti sono piloti dipendenti
della British Airways (in prosieguo: i «piloti»). Le condizioni del loro
rapporto di lavoro sono negoziate con la British Airways dal sindacato dei
piloti British Air Line Pilots Association. Tali condizioni sono contenute in
un memorandum di Accordo (Memorandum of Agreement) del 1° aprile 2005 (in
prosieguo: il «MOA»).

8        In base al MOA, la retribuzione dei piloti si compone di tre
elementi. Il primo consiste in un importo annuo fisso, il secondo e il terzo
sono pagamenti supplementari che variano a seconda, da una parte, delle ore di
volo maturate, nel cui caso il supplemento equivale a GBP 10 per ora di volo
prevista, e, dall'altra, del tempo trascorso fuori dalla base, ipotesi in cui
il supplemento e pari a GBP 2,73 all'ora. Il supplemento in funzione delle ore
di volo e considerato come retribuzione integralmente imponibile, mentre il
supplemento per le ore passate fuori dalla base e considerato per l'82% come
rimborso spese e solo per il 18% come retribuzione imponibile.

9        Il tempo passato in volo da un pilota dipende dalle rotte che gli
sono attribuite e dai piani di volo. Secondo quanto affermato dalla Supreme
Court of the United Kingdom, esso rappresenta, in genere, circa quindici
giorni al mese.

10      A termini del MOA, l'importo da corrispondere per le ferie annuali
retribuite si basa esclusivamente sul primo elemento della retribuzione, vale
a dire sull'importo annuo fisso.

11      I piloti affermano che, secondo il diritto dell'Unione, l'importo
corrisposto a titolo di ferie annuali deve essere basato sull'interezza della
loro retribuzione, compresi i supplementi.

12      L'Employment Tribunal e l'Employment Appeal Tribunal hanno dato
ragione ai ricorrenti. La Court of Appeal (England & Wales) (Civil Division),
ha invece aderito all'opposta tesi della British Airways, statuendo che solo
l'importo fisso annuo costituisce la retribuzione.

13      Il giudice del rinvio esprime dubbi in merito al senso
dell'espressione «ferie annuali retribuite» ed alla portata della liberta
lasciata alle legislazioni o alle prassi nazionali per determinare «le
condizioni di ottenimento e di concessione di siffatte ferie».

14      In tali condizioni la Supreme Court of the United Kingdom ha deciso di
sospendere il procedimento e di sottoporre alla Corte le seguenti questioni
pregiudiziali:

«1)       Ai sensi (a) degli artt. 7 delle direttive [del Consiglio 23
novembre 1993], 93/104/CE, [concernente taluni aspetti dell'organizzazione
dell'orario di lavoro (GU L 307, pag. 18), come modificata dalla direttiva del
Parlamento europeo e del Consiglio 22 giugno 2000, 2000/34/CE (GU L 195, pag.
41), nonche] 2003/88 (…) e, (b), dell'art. 3 dell'accordo europeo (…)

a)      in che misura, eventualmente, il diritto [dell'Unione] definisca o
stabilisca condizioni circa la natura o il livello dei pagamenti che devono
essere effettuati per i periodi di ferie annuali retribuite;

b)      in che misura, eventualmente, gli Stati membri possano determinare le
modalita di calcolo di detti pagamenti.

2)      In particolare, se sia sufficiente che, ai sensi del diritto, della
prassi, degli accordi collettivi e delle modalita relative ai contratti
convenute tra datori di lavoro e lavoratori, a livello nazionale, il pagamento
effettuato consenta al lavoratore e gli renda appetibile la fruizione e il
godimento, nel senso piu pieno di tali termini, delle proprie ferie annuali e
non comporti un rischio significativo che egli vi rinunci.

3)       Oppure, se sia necessario:

a)      che la retribuzione corrisponda con esattezza alla retribuzione
«ordinaria» del lavoratore ovvero

b)      sia approssimativamente paragonabile a quest'ultima.

4)       In caso di soluzione affermativa della terza questione, sub a) o b),
se la pertinente retribuzione paragonabile consista:

a)       nella retribuzione che il lavoratore avrebbe percepito nello
specifico periodo di congedo se avesse lavorato invece di usufruire del
congedo;

b)      nella retribuzione che percepiva in un altro periodo durante il quale
lavorava, e, in tal caso, quale.

5)       Quali debbano essere i criteri di valutazione di una retribuzione
"ordinaria" o "paragonabile" nei casi in cui:

a)      la retribuzione di un lavoratore in servizio sia incrementata qualora
e nei limiti in cui egli svolga una particolare attivita;

b)      esista un tetto annuale o un altro limite alla misura ovvero al
periodo in cui il lavoratore possa svolgere detta attivita e detto limite sia
gia stato superato o quasi, alla data in cui egli usufruisce delle proprie
ferie annuali, cosicche al lavoratore non sarebbe stato di fatto consentito di
impegnarsi in quell'attivita se avesse lavorato invece di usufruire del
congedo».

  **Sulle questioni pregiudiziali**

15      Con le sue questioni, che occorre esaminare congiuntamente, il giudice
del rinvio chiede in sostanza alla Corte se dall'art. 7 della direttiva
2003/88 e dall'art. 3 dell'accordo europeo discendano indicazioni, e quali, in
merito alla retribuzione cui ha diritto un pilota di linea durante le sue
ferie annuali.

16      In via preliminare occorre rilevare che, da un lato, le direttive
2000/79 e 2003/88 perseguono il medesimo obiettivo di organizzare l'orario di
lavoro per il bene della sicurezza e della salute dei lavoratori e che,
dall'altro, la formulazione dell'art. 3 dell'accordo europeo, in sostanza, e
identica all'art. 7 della direttiva 2003/88. Se ne evince che, come rilevato
dall'avvocato generale al paragrafo 43 delle conclusioni, i principi
giurisprudenziali finora sviluppati dalla Corte in occasione
dell'interpretazione di quest'ultima disposizione possono essere applicati
all'art. 3 dell'accordo europeo. Orbene, l'interpretazione dell'art. 7 della
direttiva 2003/88 deve essere svolta alla luce della sua formulazione e
dell'obiettivo che quest'ultima si prefigge.

17      La formulazione dell'art. 7 della direttiva 2003/88 non fornisce
alcuna esplicita indicazione quanto alla retribuzione cui ha diritto il
lavoratore nel corso delle sue ferie annuali. Tuttavia, la giurisprudenza ha
ricordato come dalla lettera stessa del n. 1 di tale articolo, norma alla
quale tale direttiva non consente di derogare, risulti che tutti i lavoratori
beneficiano di ferie annuali retribuite di almeno quattro settimane e che tale
diritto alle ferie annuali retribuite deve essere considerato come un
principio particolarmente importante del diritto sociale comunitario (v.
sentenza 20 gennaio 2009, cause riunite C‑350/06 e C‑520/06, Schultz-Hoff e
a., Racc. pag. I‑179, punti 22 e 54 e giurisprudenza citata).

18      Il diritto a un siffatto periodo annuale di ferie retribuite e
peraltro espressamente sancito all'art. 31, n. 2, della Carta dei diritti
fondamentali dell'Unione europea, cui l'art. 6, n. 1, TUE riconosce il
medesimo valore giuridico dei trattati.

19      In tale contesto, la Corte ha gia avuto occasione di precisare che
l'espressione «ferie annuali retribuite» di cui all'art. 7, n. 1, della
direttiva 2003/88 significa che, per la durata delle «ferie annuali» ai sensi
di tale direttiva, la retribuzione deve essere mantenuta; in altre parole, il
lavoratore deve percepire la retribuzione ordinaria per tale periodo di riposo
(v. sentenza 16 marzo 2006, cause riunite C‑131/04 e C‑257/04, Robinson-Steele
e a., Racc. pag. I‑2531, punto 50, nonche Schultz-Hoff e a., cit., punto 58).

20      Infatti, l'obbligo di monetizzare queste ferie e volto a mettere il
lavoratore, in occasione della fruizione delle stesse, in una situazione che,
a livello retributivo, sia paragonabile ai periodi di lavoro (v. cit. sentenze
Robinson-Steele e a., punto 58, nonche Schultz-Hoff e a., punto 60).

21      Come precisato dall'avvocato generale al paragrafo 90 delle
conclusioni, da quanto precede si deduce che la retribuzione delle ferie
annuali deve essere calcolata, in linea di principio, in modo tale da
coincidere con la retribuzione ordinaria del lavoratore. Da quanto sopra si
evince inoltre che un'indennita determinata ad un livello appena sufficiente
ad evitare un serio rischio che il lavoratore non prenda le sue ferie non
soddisfa le prescrizioni del diritto dell'Unione.

22      Orbene, quando la retribuzione percepita dal lavoratore e composta di
diversi elementi, per determinare tale retribuzione ordinaria e, di
conseguenza, l'importo cui ha diritto il lavoratore durante le ferie annuali,
e necessario svolgere un'analisi specifica. Questo tipo di situazione si
verifica nel caso della retribuzione di un pilota di linea in qualita di
membro del personale di volo di una compagnia di trasporto aereo. Detta
retribuzione e strutturata in un importo fisso annuo e in supplementi
variabili correlati al tempo trascorso in volo e al tempo passato all'esterno
della base.

23      In proposito occorre dichiarare che, sebbene la struttura della
retribuzione ordinaria di un lavoratore di per se ricada nelle disposizioni e
prassi disciplinate dal diritto degli Stati membri, essa non puo incidere sul
diritto del lavoratore, ricordato al punto 19 di questa sentenza, di godere,
nel corso del suo periodo di riposo e di distensione, di condizioni economiche
paragonabili a quelle relative all'esercizio del suo lavoro.

24      Pertanto, qualsiasi incomodo intrinsecamente collegato all'esecuzione
delle mansioni che il lavoratore e tenuto ad espletare in forza del suo
contratto di lavoro e che viene compensato tramite un importo pecuniario
incluso nel calcolo della retribuzione complessiva del lavoratore, come il
tempo trascorso in volo per i piloti di linea, deve obbligatoriamente essere
preso in considerazione ai fini dell'ammontare che spetta al lavoratore
durante le sue ferie annuali.

25      All'opposto, gli elementi della retribuzione complessiva del
lavoratore diretti esclusivamente a coprire spese occasionali o accessorie che
sopravvengano in occasione dell'espletamento delle mansioni che incombono al
lavoratore in ossequio al suo contratto di lavoro, come le spese connesse al
tempo che i piloti sono costretti a trascorrere fuori dalla base, non devono
essere presi in considerazione nel calcolo dell'importo da versare durante le
ferie annuali.

26      A questo riguardo, e compito del giudice nazionale valutare il nesso
intrinseco che intercorre tra, da una parte, i vari elementi che compongono la
retribuzione complessiva del lavoratore e, dall'altra, l'espletamento delle
mansioni ad esso affidate in ossequio al suo contratto di lavoro. Questa
valutazione deve essere svolta in funzione di una media su un periodo di
riferimento giudicato rappresentativo e alla luce del principio sviluppato
dalla suesposta giurisprudenza secondo cui la direttiva 2003/88 tratta il
diritto alle ferie annuali e quello all'ottenimento di un pagamento a tal
titolo come due aspetti di un unico diritto (v. citate sentenze Robinson-
Steele e a., punto 58 e Schultz-Hoff, punto 60).

27      Cio precisato, occorre ancora ricordare che la Corte ha gia statuito
che una dipendente che presta servizio come responsabile di cabina per una
compagnia aerea e che, a causa della sua gravidanza, sia temporaneamente
assegnata ad un posto a terra, nel corso dell'assegnazione temporanea aveva
diritto non solo al mantenimento del suo stipendio di base, bensi anche agli
elementi della retribuzione o alle integrazioni che si collegano al suo status
professionale. Pertanto, le integrazioni collegate alla sua qualita di
superiore gerarchico, alla sua anzianita e alle sue qualifiche professionali
dovevano essere mantenute (v., in questo senso, sentenza 1° luglio 2010, causa
C‑471/08, Parviainen, Racc. pag. I‑6533, punto 73). Tale giurisprudenza si
applica anche ad una lavoratrice incinta dispensata dal servizio (sentenza 1°
luglio 2010, causa C‑194/08, Gassmayr, Racc. pag. I‑6281, punto 65).

28      Di conseguenza, oltre agli elementi della retribuzione complessiva
rilevati al punto 24 di questa sentenza, tutti quelli correlati allo status
personale e professionale del pilota di linea devono essere mantenuti durante
le ferie annuali retribuite di tale lavoratore.

29      Infine, rimane da precisare che tanto la direttiva 2003/88 quanto
l'accordo europeo prevedono solamente una tutela minima del diritto alla
retribuzione delle lavoratrici e dei lavoratori durante le ferie annuali.

30      Pertanto, nessuna disposizione del diritto dell'Unione osta a che gli
Stati membri, oppure, se del caso, le parti sociali, si spingano oltre la
tutela minima del lavoratore, garantita dalla normativa dell'Unione, e
prevedano il mantenimento di tutti gli elementi della retribuzione complessiva
che gli spettano durante il periodo di lavoro (v., in questo senso, sentenza
Parviainen, cit., punto 63).

31      Alla luce di tutte le considerazioni sin qui svolte, occorre risolvere
le questioni sottoposte dichiarando che l'art. 7 della direttiva 2003/88 e
l'art. 3 dell'accordo europeo devono essere interpretati nel senso che un
pilota di linea, durante le sue ferie annuali, ha diritto non solo al
mantenimento del suo stipendio di base, bensi anche, da un lato, a tutti gli
elementi intrinsecamente connessi all'espletamento delle mansioni che gli
incombono in forza del suo contratto di lavoro e che sono compensati tramite
un importo pecuniario incluso nel calcolo della sua retribuzione complessiva
e, dall'altro, a tutti gli elementi collegati allo status personale e
professionale del pilota di linea. È compito del giudice nazionale valutare se
i diversi elementi che compongono la retribuzione complessiva di tale
lavoratore rispondano a detti criteri.

  **Sulle spese**

32      Nei confronti delle parti nella causa principale il presente
procedimento costituisce un incidente sollevato dinanzi al giudice nazionale,
cui spetta quindi statuire sulle spese. Le spese sostenute da altri soggetti
per presentare osservazioni alla Corte non possono dar luogo a rifusione.

Per questi motivi, la Corte (Prima Sezione) dichiara:

**L 'art. 7 della direttiva del Parlamento europeo e del Consiglio 4 novembre
2003, 2003/88/CE, concernente taluni aspetti dell'organizzazione dell'orario
di lavoro, nonche l'art. 3 dell'accordo allegato alla direttiva del Consiglio
27 novembre 2000, 2000/79/CE, relativa all'attuazione dell'accordo europeo
sull'organizzazione dell'orario di lavoro del personale di volo nell'aviazione
civile concluso da Association of European Airlines (AEA), European Transport
Workers' Federation (ETF), European Cockpit Association (ECA), European
Regions Airline Association (ERA) e International Air Carrier Association
(IACA), devono essere interpretati nel senso che un pilota di linea, durante
le sue ferie annuali, ha diritto non solo al mantenimento del suo stipendio di
base, bensi anche, da un lato, a tutti gli elementi intrinsecamente connessi
all'espletamento delle mansioni che gli incombono in forza del suo contratto
di lavoro e che sono compensati tramite un importo pecuniario incluso nel
calcolo della sua retribuzione complessiva e, dall'altro, a tutti gli elementi
collegati allo status personale e professionale del pilota di linea. **

**È compito del giudice nazionale valutare se i diversi elementi che
compongono la retribuzione complessiva di tale lavoratore rispondano a detti
criteri.**

Firme

* * *

* Lingua processuale: l'inglese. 

