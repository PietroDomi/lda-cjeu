

SENTENZA DELLA CORTE (Quarta Sezione)

16 febbraio 2012 ( *1 )

«Valutazione dell’impatto ambientale di progetti — Nozione di “atto
legislativo” — Valore e portata delle precisazioni fornite dalla Guida
all’applicazione della Convenzione di Aarhus — Autorizzazione di un progetto
in assenza di un’adeguata valutazione del suo impatto ambientale — Accesso
alla giustizia in materia ambientale — Portata del diritto di ricorso —
Direttiva “habitat” — Piano o progetto che pregiudica l’integrità del sito —
Motivo imperativo di rilevante interesse pubblico»

Nella causa C-182/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Cour constitutionnelle (Belgio), con
decisione del 30 marzo 2010, pervenuta in cancelleria il 9 aprile 2010, nel
procedimento

Marie-Noëlle Solvay e altri

contro

Région wallonne,

con l’intervento di:

Infrabel SA,

Codic Belgique SA,

Federal Express European Services Inc. (FEDEX),

Société wallonne des aéroports (Sowaer),

Société régionale wallonne du transport (SRWT),

Société Intercommunale du Brabant wallon (IBW),

LA CORTE (Quarta Sezione),

composta dal sig. J.-C. Bonichot (relatore), presidente di sezione, dai sigg.
K. Schiemann, L. Bay Larsen, dalla sig.ra C. Toader e dal sig. E. Jarašiūnas,
giudici,

avvocato generale: sig.ra E. Sharpston

cancelliere: sig.ra R. Şereş, amministratore

vista la fase scritta del procedimento e in seguito all’udienza del 24
novembre 2011,

considerate le osservazioni presentate:

—

|

per Marie-Noëlle Solvay e altri, da T. Vandenput e M.-L. Giovannelli, avocats;  
  
---|---  
  
—

|

per l’association des riverains et habitants des communes proches de
l’aéroport BSCA (Brussels South Charleroi Airport) (ARACh), da A. Lebrun,
avocat;  
  
---|---  
  
—

|

per l’association Inter-Environnement Wallonie e altri, da J. Sambon, avocat;  
  
---|---  
  
—

|

per l’association Charleroi South Air Pur e altri, da. D. Brusselmans, avocat;  
  
---|---  
  
—

|

per Boxus e altri, da L. Misson e A. Kettels, avocats;  
  
---|---  
  
—

|

per Laloux e altri, da L. Dehin, avocat;  
  
---|---  
  
—

|

per la Région wallonne, da F. Haumont, avocat;  
  
---|---  
  
—

|

per la Commissione europea, da O. Beynet, J.-B. Laignelot e D. Recchia, in
qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 2, 3, 6 e 9 della Convenzione sull’accesso alle informazioni, la
partecipazione del pubblico ai processi decisionali e l’accesso alla giustizia
in materia ambientale, conclusa il 25 giugno 1998 e approvata a nome della
Comunità europea con la decisione 2005/370/CE del Consiglio, del 17 febbraio
2005 (GU L 124, pag. 1; in prosieguo: la «Convenzione di Aarhus»), degli
articoli 1, 9 e 10 bis della direttiva 85/337/CEE del Consiglio, del 27 giugno
1985, concernente la valutazione dell’impatto ambientale di determinati
progetti pubblici e privati (GU L 175, pag. 40), come modificata dalla
direttiva 2003/35/CE del Parlamento europeo e del Consiglio, del 26 maggio
2003 (GU L 156, pag. 17; in prosieguo: la «direttiva 85/337»), nonché
dell’articolo 6, paragrafi 3 e 4, della direttiva 92/43/CEE del Consiglio, del
21 maggio 1992, relativa alla conservazione degli habitat naturali e
seminaturali e della flora e della fauna selvatiche (GU L 206, pag. 7; in
prosieguo: la «direttiva “habitat”»).  
  
---|---  
  
2

|

Tale domanda è stata proposta nell’ambito di controversie pendenti tra alcuni
abitanti frontisti degli aeroporti di Liegi-Bierset e di Charleroi-Bruxelles
Sud nonché della linea ferroviaria Bruxelles-Charleroi e la Région wallonne
(Regione vallona) in merito ad autorizzazioni per lavori inerenti a tali
strutture.  
  
---|---  
  
Contesto normativo

Il diritto internazionale

3

|

Ai sensi dell’articolo 2, paragrafo 2, della Convenzione di Aarhus, la
definizione data all’espressione «autorità pubblica»«non comprende gli organi
o le istituzioni che agiscono nell’esercizio del potere (...) legislativo».  
  
---|---  
  
4

|

L’articolo 3, paragrafo 9, della Convenzione di Aarhus enuncia quanto segue:

«Nei limiti delle pertinenti disposizioni della presente convenzione, il
pubblico ha accesso alle informazioni, può partecipare ai processi decisionali
e ha accesso alla giustizia in materia ambientale senza discriminazioni basate
sulla cittadinanza, sulla nazionalità o sulla residenza o, qualora si tratti
di persone giuridiche, sull’ubicazione della sede legale o del centro
effettivo delle loro attività».  
  
---|---  
  
5

|

L’articolo 6, paragrafo 9, della Convenzione di Aarhus precisa quanto segue:

«Ciascuna Parte provvede affinché il pubblico sia prontamente informato della
decisione adottata dalla pubblica autorità, secondo le opportune procedure.
Ciascuna Parte rende accessibile al pubblico il testo della decisione, nonché
i motivi e le considerazioni su cui essa si fonda».  
  
---|---  
  
6

|

L’articolo 9, paragrafi 2-4, della Convenzione di Aarhus sancisce:

«2. Nel quadro della propria legislazione nazionale, ciascuna Parte provvede
affinché i membri del pubblico interessato:

|

a)

|

che vantino un interesse sufficiente o, in alternativa,  
  
---|---  
  
b)

|

che facciano valere la violazione di un diritto, nei casi in cui il diritto
processuale amministrativo di detta Parte esiga tale presupposto, abbiano
accesso a una procedura di ricorso dinanzi a un organo giurisdizionale e/o ad
un altro organo indipendente ed imparziale istituito dalla legge, per
contestare la legittimità sostanziale o procedurale di decisioni, atti od
omissioni soggetti alle disposizioni dell’articolo 6 e, nei casi previsti dal
diritto nazionale e fatto salvo il paragrafo 3, ad altre pertinenti
disposizioni della presente convenzione.  
  
---|---  
  
Le nozioni di “interesse sufficiente” e di “violazione di un diritto” sono
determinate secondo il diritto nazionale, coerentemente con l’obiettivo di
offrire al pubblico interessato un ampio accesso alla giustizia nell’ambito
della presente convenzione. A tal fine si ritiene sufficiente, ai sensi della
lettera a), l’interesse di qualsiasi organizzazione non governativa in
possesso dei requisiti di cui all’articolo 2, paragrafo 5. Tali organizzazioni
sono altresì considerate titolari di diritti suscettibili di violazione ai
sensi della lettera b).

Le disposizioni del presente paragrafo non escludono la possibilità di
esperire un ricorso preliminare dinanzi ad un’autorità amministrativa, né
dispensano dall’obbligo di esaurire le vie di ricorso amministrativo prima di
avviare un procedimento giudiziario, qualora tale obbligo sia previsto dal
diritto nazionale.

3\. In aggiunta, e ferme restando le procedure di ricorso di cui ai paragrafi
1 e 2, ciascuna Parte provvede affinché i membri del pubblico che soddisfino i
criteri eventualmente previsti dal diritto nazionale possano promuovere
procedimenti di natura amministrativa o giurisdizionale per impugnare gli atti
o contestare le omissioni dei privati o delle pubbliche autorità compiuti in
violazione del diritto ambientale nazionale.

4\. Fatto salvo il paragrafo 1, le procedure di cui ai paragrafi 1, 2 e 3
devono offrire rimedi adeguati ed effettivi, ivi compresi, eventualmente,
provvedimenti ingiuntivi, e devono essere obiettive, eque, rapide e non
eccessivamente onerose. Le decisioni prese in virtù del presente articolo sono
emanate o registrate per iscritto. Le decisioni degli organi giurisdizionali
e, ove possibile, degli altri organi devono essere accessibili al pubblico».  
  
Il diritto dell’Unione

La direttiva 85/337

7

|

Ai sensi dell’articolo 1, paragrafo 2, della direttiva 85/337, per «progetto»
si intende «la realizzazione di lavori di costruzione o di altri impianti od
opere» ovvero «altri interventi sull’ambiente naturale o sul paesaggio,
compresi quelli destinati allo sfruttamento delle risorse del suolo», e per
«autorizzazione», la «decisione dell’autorità competente o delle autorità
competenti, che conferisce al committente il diritto di realizzare il progetto
stesso». Le nozioni di «pubblico» e di «pubblico interessato» sono inoltre
definite come segue:

«“pubblico”:

una o più persone fisiche o giuridiche nonché, ai sensi della legislazione o
prassi nazionale, le associazioni, le organizzazioni o i gruppi di tali
persone;

“pubblico interessato”:

pubblico che subisce o può subire gli effetti delle procedure decisionali in
materia ambientale di cui all’articolo 2, paragrafo 2, o che ha un interesse
in tali procedure; ai fini della presente definizione le organizzazioni non
governative che promuovono la protezione dell’ambiente e che soddisfano i
requisiti di diritto nazionale si considerano portatrici di un siffatto
interesse».  
  
---|---  
  
8

|

L’articolo 1, paragrafo 5, della direttiva 85/337 così dispone:

«La presente direttiva non si applica ai progetti adottati nei dettagli
mediante un atto legislativo nazionale specifico, inteso che gli obiettivi
perseguiti dalla presente direttiva, incluso l’obiettivo della disponibilità
delle informazioni, vengono raggiunti tramite la procedura legislativa».  
  
---|---  
  
9

|

L’articolo 2, paragrafo 1, della citata direttiva prevede quanto segue:

«Gli Stati membri adottano le disposizioni necessarie affinché, prima del
rilascio dell’autorizzazione, i progetti per i quali si prevede un impatto
ambientale importante, segnatamente per la loro natura, le loro dimensioni o
la loro ubicazione, formino oggetto di una valutazione del loro impatto
(...)».  
  
---|---  
  
10

|

L’articolo 5, paragrafo 4, della medesima direttiva enuncia quanto segue:

«Gli Stati membri, se necessario, provvedono affinché le autorità mettano a
disposizione del committente le informazioni pertinenti di cui dispongono
(...)».  
  
---|---  
  
11

|

L’articolo 9, paragrafo 1, della direttiva 85/337 precisa quanto segue:

«Non appena sia stata adottata una decisione in merito alla concessione o al
rifiuto dell’autorizzazione, l’autorità o le autorità competenti ne informano
il pubblico in base ad adeguate procedure e rendono disponibili allo stesso le
seguenti informazioni:

|

—

|

il tenore della decisione e le condizioni che eventualmente l’accompagnano,  
  
---|---  
  
—

|

tenuto conto delle preoccupazioni e dei pareri del pubblico interessato, i
motivi e le considerazioni principali su cui la decisione si fonda, incluse
informazioni relative al processo di partecipazione del pubblico,  
  
---|---  
  
—

|

una descrizione, ove necessario, delle principali misure al fine di evitare,
ridurre e se possibile compensare i più rilevanti effetti negativi».  
  
---|---  
  
12

|

L’articolo 10 bis di detta direttiva così dispone:

«Gli Stati membri provvedono, in conformità del proprio ordinamento giuridico
nazionale, affinché i membri del pubblico interessato:

|

a)

|

che vantino un interesse sufficiente o, in alternativa;  
  
---|---  
  
b)

|

che facciano valere la violazione di un diritto, nei casi in cui il diritto
processuale amministrativo di uno Stato membro esiga tale presupposto,  
  
---|---  
  
abbiano accesso a una procedura di ricorso dinanzi ad un organo
giurisdizionale o ad un altro organo indipendente ed imparziale istituito
dalla legge, per contestare la legittimità sostanziale o procedurale di
decisioni, atti od omissioni soggetti alle disposizioni sulla partecipazione
del pubblico stabilite dalla presente direttiva.

Gli Stati membri stabiliscono in quale fase possono essere contestati le
decisioni, gli atti o le omissioni.

Gli Stati membri determinano ciò che costituisce interesse sufficiente e
violazione di un diritto, compatibilmente con l’obiettivo di offrire al
pubblico interessato un ampio accesso alla giustizia. A tal fine, l’interesse
di qualsiasi organizzazione non governativa ai sensi dell’articolo 1,
paragrafo 2, è considerato sufficiente ai fini della lettera a) del presente
articolo. Si considera inoltre che tali organizzazioni siano titolari di
diritti suscettibili di essere lesi ai fini della lettera b) del presente
articolo.

Le disposizioni del presente articolo non escludono la possibilità di avviare
procedure di ricorso preliminare dinanzi all’autorità amministrativa e non
incidono sul requisito dell’esaurimento delle procedure di ricorso
amministrativo quale presupposto dell’esperimento di procedure di ricorso
giurisdizionale, ove siffatto requisito sia prescritto dal diritto nazionale.

Una siffatta procedura è giusta, equa, tempestiva e non eccessivamente
onerosa.

Per rendere più efficaci le disposizioni del presente articolo, gli Stati
membri provvedono a mettere a disposizione del pubblico informazioni pratiche
sull’accesso alle procedure di ricorso amministrativo e giurisdizionale».  
  
La direttiva «habitat»

13

|

Ai sensi dell’articolo 6, paragrafi 3 e 4, della direttiva «habitat»:

«3. Qualsiasi piano o progetto non direttamente connesso e necessario alla
gestione del sito ma che possa avere incidenze significative su tale sito,
singolarmente o congiuntamente ad altri piani e progetti, forma oggetto di una
opportuna valutazione dell’incidenza che ha sul sito, tenendo conto degli
obiettivi di conservazione del medesimo. Alla luce delle conclusioni della
valutazione dell’incidenza sul sito e fatto salvo il paragrafo 4, le autorità
nazionali competenti danno il loro accordo su tale piano o progetto soltanto
dopo aver avuto la certezza che esso non pregiudicherà l’integrità del sito in
causa e, se del caso, previo parere dell’opinione pubblica.

4\. Qualora, nonostante conclusioni negative della valutazione dell’incidenza
sul sito e in mancanza di soluzioni alternative, un piano o progetto debba
essere realizzato per motivi imperativi di rilevante interesse pubblico,
inclusi motivi di natura sociale o economica, lo Stato membro adotta ogni
misura compensativa necessaria per garantire che la coerenza globale di Natura
2000 sia tutelata. Lo Stato membro informa la Commissione delle misure
compensative adottate.

Qualora il sito in causa sia un sito in cui si trovano un tipo di habitat
naturale e/o una specie prioritari, possono essere addotte soltanto
considerazioni connesse con la salute dell’uomo e la sicurezza pubblica o
relative a conseguenze positive di primaria importanza per l’ambiente ovvero,
previo parere della Commissione, altri motivi imperativi di rilevante
interesse pubblico».  
  
---|---  
  
Il diritto nazionale

14

|

Gli articoli 1-4 del décret (legge regionale) del Parlamento vallone del 17
luglio 2008 relativo a talune concessioni e/o autorizzazioni per le quali
sussistono motivi imperativi di interesse generale (Moniteur belge del 25
luglio 2008, pag. 38900), nella loro versione originaria, dispongono quanto
segue:

«Articolo 1. Ricorrono motivi imperativi di interesse generale per il rilascio
delle concessioni urbanistiche, delle autorizzazioni ambientali e delle
autorizzazioni uniche relative agli atti e ai lavori di seguito indicati:

1o i seguenti atti e lavori di sistemazione delle infrastrutture e degli
edifici di accoglienza degli aeroporti regionali di Liegi-Bierset e di
Charleroi-Bruxelles Sud:

|

a)

|

per quanto riguarda l’aeroporto di Liegi-Bierset:

|

—

|

l’ampliamento della zona merci nord per i piazzali di sosta degli aeromobili e
i futuri capannoni merci;  
  
---|---  
  
—

|

il raccordo e la via di rullaggio a sud;  
  
---|---  
  
—

|

l’installazione del quarto serbatoio del deposito carburanti;  
  
---|---  
  
—

|

la stazione merci TGV;  
  
---|---  
  
—

|

l’ampliamento dell’area di parcheggio per le autovetture a sud
dell’autostrada;  
  
---|---  
  
—

|

la futura costruzione di uffici;  
  
---|---  
  
b)

|

per quanto riguarda l’aeroporto di Charleroi-Bruxelles Sud:

|

—

|

l’allungamento della pista, nonché la costruzione delle bretelle di
collegamento e il prolungamento della via di rullaggio a nord tra dette
bretelle;  
  
---|---  
  
—

|

la torre di controllo e il radar;  
  
---|---  
  
—

|

l’ampliamento dei piazzali di sosta degli aeromobili;  
  
---|---  
  
—

|

la sistemazione delle aree di sghiacciamento;  
  
---|---  
  
—

|

il collegamento stradale R3-aeroporto;  
  
---|---  
  
—

|

il raccordo periferico e la via di rullaggio a sud;  
  
---|---  
  
—

|

l’ampliamento dell’aerostazione;  
  
---|---  
  
—

|

l’ampliamento dell’area di parcheggio per le autovetture;  
  
---|---  
  
—

|

la stazione e le infrastrutture ferroviarie;  
  
---|---  
  
2° in esecuzione dell’accordo di cooperazione dell’11 ottobre 2001, tra lo
Stato federale, le Regioni fiamminga, vallona e di Bruxelles-Capitale,
relativo al piano di investimento pluriennale 2001-2012 della S.N.C.B., gli
atti e i lavori sul territorio della Région wallonne connessi alla rete RER;

3° nell’ambito dell’attuazione dello schema di sviluppo dello spazio regionale
(terza parte, punto 1.4.) adottato dal Governo vallone il 27 maggio 1999, gli
atti e i lavori relativi alle modalità organizzative del trasporto pubblico
per Charleroi, Liegi, Namur e Mons;

4° gli anelli stradali e fluviali mancanti, sul territorio della Région
wallonne, della rete transeuropea dei trasporti di cui alla decisione n.
884/2004/CE del Parlamento europeo e del Consiglio, del 29 aprile 2004, che
modifica la decisione n. 1692/96/CE sugli orientamenti comunitari per lo
sviluppo della rete transeuropea dei trasporti.

Articolo 2. Per gli atti e le opere di cui all’articolo 1 previsti
dall’articolo 84 del Code wallon de l’Aménagement du Territoire, de
l’Urbanisme, du Patrimoine et de l’Énergie (Codice vallone per la
pianificazione territoriale e urbanistica, il patrimonio e l’energia), la
concessione è rilasciata dal Governo o da un suo delegato conformemente ai
termini e alle condizioni stabiliti dall’articolo 127 del medesimo Code,
compresi quelli di cui al § 3 del citato articolo.

Agli atti e alle opere di cui all’articolo 1 riguardanti una struttura ai
sensi del décret dell’11 marzo 1999 sull’autorizzazione ambientale si applica
l’articolo 13, comma 2, del citato décret.

In deroga ai commi 1 e 2, la richiesta di autorizzazione, la cui attestazione
di ricevimento o la cui presentazione siano antecedenti all’entrata in vigore
del presente décret, viene istruita in conformità alle disposizioni allora
vigenti.

Articolo 3. Entro quarantacinque giorni dal rilascio, il Governo presenta al
Parlamento vallone la concessione urbanistica, l’autorizzazione ambientale o
l’autorizzazione unica relativa agli atti e ai lavori di cui all’articolo 1.
Le autorizzazioni di cui all’articolo 2, comma 3, sono presentate al
Parlamento entro quarantacinque giorni dalla loro ricezione da parte del
Governo.

Il Parlamento vallone ratifica l’autorizzazione e/o la concessione presentata
entro sessanta giorni dal deposito del relativo fascicolo presso l’Ufficio di
presidenza del Parlamento vallone. Qualora nessun décret di ratifica venga
approvato entro il suddetto termine, l’autorizzazione si considera non
accordata.

I termini di cui ai commi 1 e 2 subiscono una sospensione dal 16 luglio al 15
agosto.

L’autorizzazione e/o la concessione ratificata dal Parlamento vallone diviene
esecutiva a partire dalla pubblicazione del décret nel Moniteur belge. Essa è
inviata dal Governo conformemente alle disposizioni del medesimo Code o del
décret dell’11 marzo 1999.

Articolo 4. Alla richiesta di autorizzazione e/o di concessione vertente su
una modifica minore di un’autorizzazione e/o di una concessione ratificata dal
Parlamento vallone si applicano le norme di diritto comune del medesimo Code o
del medesimo décret».  
  
15

|

Gli articoli 5-9 del décret del Parlamento vallone del 17 luglio 2008
prevedono quanto segue:

«Articolo 5. Si ratifica la seguente autorizzazione per la quale sussistono
motivi imperativi di interesse generale:

|

—

|

per quanto riguarda gli atti e i lavori di sistemazione delle infrastrutture e
degli edifici di accoglienza degli aeroporti regionali, il decreto
ministeriale del 25 agosto 2005 relativo all’autorizzazione ambientale
rilasciata alla SA SAB per l’aeroporto di Liegi-Bierset.  
  
---|---  
  
Articolo 6. Si ratifica la seguente concessione per la quale sussistono motivi
imperativi di interesse generale:

—

|

per quanto riguarda gli atti e i lavori di sistemazione delle infrastrutture e
degli edifici di accoglienza degli aeroporti regionali, il decreto
ministeriale del 13 settembre 2006 che rilascia una concessione urbanistica
alla Société régionale wallonne des Transports per l’allungamento della pista
dell’aeroporto di Liegi-Bierset.  
  
---|---  
  
Articolo 7. Si ratifica la seguente concessione per la quale sussistono motivi
imperativi di interesse generale:

—

|

per quanto riguarda gli atti e i lavori di sistemazione delle infrastrutture e
degli edifici di accoglienza degli aeroporti regionali, la concessione
urbanistica del 16 settembre 2003 rilasciata dal funzionario delegato della
Direzione generale per la pianificazione territoriale, le politiche abitative
e il patrimonio di Charleroi alla SA SOWAER per la copertura del torrente
Tintia e la modifica del rilievo del suolo nella parte nord orientale
dell’aeroporto.  
  
---|---  
  
Articolo 8. Si ratifica la seguente autorizzazione per la quale sussistono
motivi imperativi di interesse generale:

—

|

per quanto riguarda gli atti e i lavori di sistemazione delle infrastrutture e
degli edifici di accoglienza degli aeroporti regionali, il decreto
ministeriale del 25 luglio 2005 relativo all’autorizzazione unica rilasciata
alla SA SOWAER per l’aeroporto di Charleroi-Bruxelles Sud (aerostazione:
3000000 passeggeri/anno), parcheggi per le autovetture (1600 posti a raso e
1000 posti in strutture multipiano), reti di accesso a tali parcheggi, piste
aeree, piazzali di sosta degli aeromobili collegati all’aerostazione, impianto
di trattamento delle acque, edifici tecnici, deposito carburanti (stoccaggio
di 2420 m3 di cherosene e di 30 m3 di carburante per il trasporto stradale) e
costruzione di nuove strade comunali.  
  
---|---  
  
Articolo 9. Si ratifica la seguente autorizzazione per la quale sussistono
motivi imperativi di interesse generale:

—

|

per quanto riguarda gli atti e i lavori di sistemazione delle infrastrutture e
degli edifici di accoglienza degli aeroporti regionali, il decreto
ministeriale del 27 luglio 2005 relativo all’autorizzazione ambientale
rilasciata alla SA SOWAER per la gestione dell’aeroporto di Charleroi-
Bruxelles Sud».  
  
---|---  
  
16

|

Gli articoli 14-17 di tale decreto così recitano:

«Articolo 14. Si ratifica la seguente autorizzazione per la quale sussistono
motivi imperativi di interesse generale:

|

—

|

per quanto riguarda la rete RER e le pertinenze, gli accessi e i collegamenti
attinenti, il decreto ministeriale del 9 febbraio 2006, relativo
all’autorizzazione unica rilasciata alla S.N.C.B. per la costruzione e la
gestione del terzo e quarto binario sulla linea Infrabel 124 Bruxelles-
Charleroi nei comuni di Waterloo, Braine-l’Alleud e Nivelles.  
  
---|---  
  
Articolo 15. Si ratifica la seguente autorizzazione per la quale sussistono
motivi imperativi di interesse generale:

—

|

il decreto ministeriale del 19 giugno 2008 relativo all’autorizzazione unica
rilasciata all’intercommunale IBW (consorzio intercomunale IBW) per la
costruzione e la gestione dell’impianto di depurazione dell’Hain avente una
potenzialità di 92000 a.e. (abitanti equivalenti), nel comune di Braine-le-
Château.  
  
---|---  
  
Articolo 16. Si ratifica la seguente autorizzazione per la quale sussistono
motivi imperativi di interesse generale:

—

|

il decreto ministeriale del 7 luglio 2008 relativo all’autorizzazione
ambientale rilasciata alla SA Codic Belgique per la gestione di un centro
amministrativo e di formazione comprendente vari impianti tecnici su un
immobile sito a La Hulpe, chaussée de Bruxelles 135.  
  
---|---  
  
Articolo 17. Si ratifica la seguente concessione per la quale sussistono
motivi imperativi di interesse generale:

—

|

il decreto ministeriale del 4 giugno 2008 relativo alla concessione
urbanistica rilasciata alla SA Codic Belgique per la costruzione di un centro
amministrativo e di formazione comprendente vari impianti tecnici su un bene
sito a La Hulpe, chaussée de Bruxelles 135».  
  
---|---  
  
17

|

In sostanza, emerge dal fascicolo sottoposto alla Corte che il Conseil d’État
(Consiglio di Stato belga) è competente a statuire sui ricorsi di annullamento
proposti contro taluni atti amministrativi e i regolamenti delle autorità
amministrative nonché contro gli atti amministrativi delle assemblee
legislative o dei loro organi.  
  
---|---  
  
18

|

Esso non può invece statuire su ricorsi proposti contro atti di natura
legislativa.  
  
---|---  
  
19

|

Orbene, la ratifica, mediante legge regionale del Parlamento vallone, delle
concessioni edilizie e delle autorizzazioni di lavori conferisce a queste
ultime un valore legislativo. Il Conseil d’État diviene, di conseguenza,
incompetente a conoscere dei ricorsi di annullamento proposti contro questi
atti ratificati, che possono essere impugnati esclusivamente dinanzi alla Cour
constitutionnelle (Corte costituzionale), dinanzi alla quale possono tuttavia
essere sollevati soltanto determinati motivi.  
  
---|---  
  
Cause principali e questioni pregiudiziali

20

|

Dinanzi alla Cour constitutionnelle sono stati proposti vari ricorsi diretti
all’annullamento del décret del Parlamento vallone del 17 luglio 2008 che ha
«ratificato» — ovverosia, ha convalidato alla luce di «motivi imperativi di
interesse generale» — alcune concessioni edilizie relative a vari lavori
legati all’aeroporto di Liegi-Bierset, a quello di Charleroi-Bruxelles Sud e
alla linea ferroviaria Bruxelles-Charleroi.  
  
---|---  
  
21

|

Inoltre, la Cour constitutionnelle è investita dal Conseil d’État di questioni
pregiudiziali relative alla legittimità del citato décret. Il Conseil d’État
si era esso stesso precedentemente interrogato circa la compatibilità di tale
medesimo décret con il diritto dell’Unione e con la Convenzione di Aarhus e, a
tal riguardo, aveva investito la Corte di giustizia di questioni di pronuncia
pregiudiziale che hanno costituito l’oggetto della sentenza del 18 ottobre
2011, Boxus e a. (da C-128/09 a C-131/09, C-134/09 e C-135/09, Racc. pag.
I-9711).  
  
---|---  
  
22

|

Per effetto di tale atto legislativo, le suddette concessioni edilizie possono
essere contestate non più dinanzi al Conseil d’État, ma solo dinanzi alla Cour
constitutionnelle, ed esclusivamente per motivi afferenti alla non conformità
alle norme sottoposte al sindacato di detta Cour.  
  
---|---  
  
23

|

Pertanto, in ciascuna delle cause principali, si chiede al giudice del rinvio
di pronunciarsi, in particolare, sulla questione se il décret impugnato poteva
sottrarre le concessioni in questione al sindacato del Conseil d’État per
sottoporle al sindacato della Cour constitutionnelle, benché quest’ultima non
offrisse possibilità di ricorso della portata di quelle esperibili dinanzi al
Conseil d’État. Così facendo, il legislatore avrebbe violato la Costituzione
belga in combinato disposto con l’articolo 9, paragrafi 2-4, della Convenzione
di Aarhus nonché con l’articolo 10 bis della direttiva 85/337.  
  
---|---  
  
24

|

È in tale contesto che la Cour constitutionnelle ha deciso di sospendere il
procedimento e di sottoporre alla Corte di giustizia le seguenti questioni
pregiudiziali:

|

«1)

|

Se gli articoli 2, [paragrafo] 2, e 9, paragrafo 4, della Convenzione di
Aarhus (...) debbano essere interpretati conformemente alle precisazioni
fornite dalla Guida all’applicazione della suddetta Convenzione.  
  
---|---  
  
2)

|  |

a)

|

Se l’articolo 2, [paragrafo] 2, della Convenzione di Aarhus debba essere
interpretato nel senso di escludere dall’ambito di applicazione della suddetta
Convenzione atti legislativi quali le concessioni urbanistiche o le
autorizzazioni ambientali accordate conformemente al procedimento istituito
dagli articoli 1-4 del décret [del Parlamento vallone] del 17 luglio 2008
(...).  
  
---|---  
  
b)

|

Se l’articolo 2, [paragrafo] 2, della Convenzione di Aarhus debba essere
interpretato nel senso di escludere dall’ambito di applicazione della suddetta
Convenzione atti legislativi quali le ratifiche di concessioni urbanistiche o
di autorizzazioni ambientali contenute negli articoli 5-9 e 14-17 del medesimo
décret.  
  
---|---  
  
c)

|

Se l’articolo 1, paragrafo 5, della direttiva 85/337 (...) debba essere
interpretato nel senso di escludere dall’ambito di applicazione di tale
direttiva atti legislativi quali le concessioni urbanistiche o le
autorizzazioni ambientali accordate conformemente al procedimento istituito
dagli articoli 1-4 del medesimo décret.  
  
---|---  
  
d)

|

Se l’articolo 1, paragrafo 5, della direttiva 85/337 (...) debba essere
interpretato nel senso di escludere dall’ambito di applicazione di tale
direttiva atti legislativi quali le ratifiche delle concessioni urbanistiche o
delle autorizzazioni ambientali contenute negli articoli 5-9 e 14-17 del
medesimo décret.  
  
---|---  
  
3)

|  |

a)

|

Se gli articoli 3, paragrafo 9, e 9, paragrafi 2, 3 e 4, della Convenzione di
Aarhus e l’articolo 10 bis della direttiva 85/337 (...) debbano essere
interpretati nel senso che ostano ad un procedimento, come quello istituito
dagli articoli 1-4 del medesimo décret, in virtù del quale il legislatore
regionale rilascia concessioni urbanistiche ed autorizzazioni ambientali che
vengono predisposte da un’autorità amministrativa e possono essere impugnate
solo con i ricorsi menzionati [nella decisione di rinvio] dinanzi alla Cour
constitutionnelle e ai giudici dell’ordine giudiziario.  
  
---|---  
  
b)

|

Se gli articoli 3, paragrafo 9, e 9, paragrafi 2, 3 e 4, della Convenzione di
Aarhus e l’articolo 10 bis della direttiva 85/337 (...) debbano essere
interpretati nel senso che ostano all’adozione di atti legislativi quali le
ratifiche con effetto retroattivo contenute negli articoli 5-9 e 14-17 del
medesimo décret, che possono essere impugnati solo mediante i ricorsi
menzionati [nella decisione di rinvio] dinanzi alla Cour constitutionnelle e
ai giudici dell’ordine giudiziario.  
  
---|---  
  
4)

|  |

a)

|

Se l’articolo 6, paragrafo 9, della Convenzione di Aarhus e l’articolo 9,
paragrafo 1, della direttiva 85/337 (...) debbano essere interpretati nel
senso che ostano ad un procedimento, come quello istituito dagli articoli 1-4
del medesimo décret, in virtù del quale un décret con cui vengono rilasciate
concessioni urbanistiche o autorizzazioni ambientali non deve contenere in sé
tutti gli elementi che consentano di accertare che tali autorizzazioni siano
fondate su un’adeguata verifica preliminare, effettuata conformemente alle
prescrizioni della Convenzione di Aarhus e della direttiva 85/337 (...).  
  
---|---  
  
b)

|

Se l’articolo 6, paragrafo 9, della Convenzione di Aarhus e l’articolo 9,
paragrafo 1, della direttiva 85/337 (...) debbano essere interpretati nel
senso che ostano all’adozione di atti legislativi quali le ratifiche contenute
negli articoli 5-9 e 14-17 del medesimo décret, che non contengono in sé tutti
gli elementi che consentano di accertare che tali autorizzazioni siano fondate
su un’adeguata verifica preliminare, effettuata conformemente alle
prescrizioni della Convenzione di Aarhus e della direttiva 85/337 (...).  
  
---|---  
  
5)

|

Se l’articolo 6, paragrafo 3, della direttiva [“habitat”] debba essere
interpretato nel senso che consente ad un’autorità legislativa di autorizzare
progetti come quelli di cui agli articoli 16 e 17 del medesimo décret anche
nel caso in cui la valutazione di impatto ambientale realizzata in relazione a
tali progetti sia stata ritenuta lacunosa dal Conseil d’État con una pronuncia
emanata secondo il procedimento di estrema urgenza e sia stata contraddetta da
un parere dell’autorità della Région wallonne incaricata della gestione
ecologica dell’ambiente naturale.  
  
---|---  
  
6)

|

In caso di soluzione negativa della precedente questione, se l’articolo 6,
paragrafo 4, della direttiva [“habitat”] debba essere interpretato nel senso
che consenta di considerare quale motivo imperativo di rilevante interesse
pubblico la realizzazione di un’infrastruttura destinata ad ospitare il centro
amministrativo di una società privata e ad accogliere un numero elevato di
lavoratori».  
  
---|---  
  
Sulle questioni pregiudiziali

Sulla prima questione

25

|

Con la sua prima questione, il giudice del rinvio chiede se gli articoli 2,
paragrafo 2, e 9, paragrafo 4, della Convenzione di Aarhus debbano essere
interpretati conformemente alle precisazioni fornite dalla Guida
all’applicazione di tale Convenzione.  
  
---|---  
  
26

|

Risulta dal testo di tale Guida, e in particolare dalle precisazioni contenute
sotto il titolo «Informazioni sull’uso della Guida», che tale documento,
redatto da esperti internazionali, ha il solo obiettivo di fornire un’analisi
della Convenzione di Aarhus al fine di consentire ai suoi lettori di «farsi
un’idea di cosa sia la Convenzione e cosa possa significare concretamente».  
  
---|---  
  
27

|

Se la Guida all’applicazione della Convenzione di Aarhus può quindi essere
considerata un documento esplicativo, idoneo eventualmente ad essere preso in
considerazione, tra altri elementi rilevanti, al fine di interpretare tale
Convenzione, tuttavia le analisi che esso contiene non hanno forza vincolante
e sono prive della portata normativa propria delle disposizioni della
Convenzione di Aarhus.  
  
---|---  
  
28

|

Si deve pertanto rispondere alla prima questione dichiarando che sebbene, ai
fini dell’interpretazione degli articoli 2, paragrafo 2, e 9, paragrafo 4,
della Convenzione di Aarhus, si possa prendere in considerazione la Guida
all’applicazione di detta Convenzione, tuttavia detta Guida non ha alcuna
forza vincolante ed è priva della portata normativa propria delle disposizioni
della Convenzione di Aarhus.  
  
---|---  
  
Sulla seconda questione

29

|

Con la sua seconda questione, le cui varie articolazioni devono essere
esaminate congiuntamente, il giudice del rinvio chiede, in sostanza, se
l’articolo 2, paragrafo 2, della Convenzione di Aarhus e l’articolo 1,
paragrafo 5, della direttiva 85/337 debbano essere interpretati nel senso che
un atto, quale il décret del Parlamento vallone del 17 luglio 2008, che
«ratifica», conferendo loro un valore normativo, concessioni urbanistiche,
autorizzazioni ambientali o di lavori precedentemente accordate dall’autorità
amministrativa, per le quali viene sancito che «ricorrono motivi imperativi di
interesse generale», è escluso dai rispettivi ambiti di applicazione di tale
Convenzione e di tale direttiva.  
  
---|---  
  
30

|

Risulta dall’articolo 1, paragrafo 5, della direttiva 85/337 che, quando gli
obiettivi di quest’ultima, ivi compreso quello della disponibilità di
informazioni, sono raggiunti tramite una procedura legislativa, è esclusa
l’applicazione della citata direttiva al progetto di cui trattasi (v. sentenze
del 19 settembre 2000, Linster, C-287/98, Racc. pag. I-6917, punto 51, nonché
Boxus e a., cit., punto 36).  
  
---|---  
  
31

|

Tale disposizione sottopone a due requisiti l’esclusione di un progetto
dall’ambito di applicazione della direttiva 85/337. Il primo requisito impone
che il progetto sia adottato nei dettagli mediante un atto legislativo
specifico; il secondo, che gli obiettivi di tale direttiva, incluso quello
della disponibilità delle informazioni, siano raggiunti tramite la procedura
legislativa (v. sentenze del 16 settembre 1999, WWF e a., C-435/97, Racc. pag.
I-5613, punto 57, nonché Boxus e a., cit., punto 37).  
  
---|---  
  
32

|

Per quanto riguarda il primo requisito, esso implica innanzitutto che il
progetto sia adottato mediante un atto legislativo specifico. A questo
proposito, occorre rilevare che le nozioni di «progetto» e di «autorizzazione»
sono definite all’articolo 1, paragrafo 2, della direttiva 85/337. Pertanto,
un atto legislativo che adotta un progetto, per rientrare nell’ambito di
applicazione dell’articolo 1, paragrafo 5, di tale direttiva, deve essere
specifico e presentare le stesse caratteristiche di una siffatta
autorizzazione. In particolare, esso deve conferire al committente il diritto
di realizzare il progetto (v. citate sentenze WWF e a., punto 58, nonché Boxus
e a., punto 38).  
  
---|---  
  
33

|

Il progetto deve inoltre essere adottato nei dettagli, vale a dire in modo
sufficientemente preciso e definitivo, sì che l’atto legislativo che lo adotta
comprenda, come un’autorizzazione, tutti gli elementi del progetto rilevanti
ai fini della valutazione di impatto ambientale, che il legislatore deve aver
preso in considerazione (v. citate sentenze WWF e a., punto 59, nonché Boxus e
a., punto 39). L’atto legislativo deve quindi attestare il conseguimento degli
obiettivi della direttiva 85/337 riguardo al progetto in questione (v. citate
sentenze Linster, punto 56, nonché Boxus e a., punto 39).  
  
---|---  
  
34

|

Ne deriva che non può essere considerato come recante adozione dettagliata di
un progetto, ai sensi dell’articolo 1, paragrafo 5, della direttiva 85/337, un
atto legislativo che non comprenda gli elementi necessari per la valutazione
di impatto ambientale del progetto o che richieda l’adozione di altri atti per
conferire al committente il diritto di realizzare il progetto (v. citate
sentenze WWF e a., punto 62; Linster, punto 57, nonché Boxus e a., punto 40).  
  
---|---  
  
35

|

Quanto al secondo requisito, si evince dall’articolo 2, paragrafo 1, della
direttiva 85/337, che l’obiettivo essenziale della medesima consiste nel
garantire che, prima della concessione di un’autorizzazione, i progetti per i
quali sia previsto un impatto ambientale rilevante, segnatamente per la loro
natura, le loro dimensioni o la loro ubicazione, formino oggetto di una
valutazione del loro impatto ambientale (v. citate sentenze Linster, punto 52,
nonché Boxus e a., punto 41).  
  
---|---  
  
36

|

Il sesto «considerando» della direttiva 85/337 precisa, inoltre, che la
valutazione deve essere fatta in base alle opportune informazioni fornite dal
committente ed eventualmente completata dalle autorità e dal pubblico
eventualmente interessato al progetto (v. citate sentenze WWF e a., punto 61;
Linster, punto 53, nonché Boxus e a., punto 42).  
  
---|---  
  
37

|

Il legislatore deve avere poi a sua disposizione, al momento dell’adozione del
progetto, un’informazione sufficiente. Emerge dall’articolo 5, paragrafo 3,
della direttiva 85/337 e dall’allegato IV della medesima che le informazioni
che il committente deve fornire contengono almeno una descrizione del progetto
con informazioni relative alla sua ubicazione, progettazione e dimensione, una
descrizione delle misure previste per evitare, ridurre e possibilmente
compensare rilevanti effetti negativi, nonché i dati necessari per individuare
e valutare i principali effetti che il progetto può avere sull’ambiente (v.
citate sentenze Linster, punto 55, nonché Boxus e a., punto 43).  
  
---|---  
  
38

|

Tenuto conto delle caratteristiche delle procedure di approvazione di un piano
in più fasi, la direttiva 85/337 non osta a che uno stesso progetto sia
approvato tramite due atti di diritto nazionale, considerati nel loro insieme
quale autorizzazione ai sensi del suo articolo 1, paragrafo 2 (v., in tal
senso, sentenza del 4 maggio 2006, Commissione/Regno Unito, C-508/03, Racc.
pag. I-3969, punto 102). Di conseguenza, il legislatore, al momento di
adottare l’atto finale di autorizzazione di un progetto, può usufruire delle
informazioni raccolte nell’ambito di una previa procedura amministrativa (v.
sentenza Boxus e a., cit., punto 44).  
  
---|---  
  
39

|

L’esistenza di una simile procedura amministrativa non può tuttavia comportare
che un progetto possa essere considerato come adottato nei dettagli mediante
un atto legislativo specifico, ai sensi dell’articolo 1, paragrafo 5, della
direttiva 85/337, se tale atto legislativo non rispetta i due requisiti
rammentati al punto 31 della presente sentenza. Come dichiarato dalla Corte al
punto 45 della citata sentenza Boxus e a., un atto legislativo che non faccia
altro che «ratificare» puramente e semplicemente un atto amministrativo
preesistente, limitandosi a constatare l’esistenza di motivi imperativi di
interesse generale, senza il previo avvio di una procedura legislativa nel
merito che consenta di rispettare detti requisiti, non può essere considerato
un atto legislativo specifico ai sensi della citata disposizione e non è
dunque sufficiente ad escludere un progetto dall’ambito di applicazione della
direttiva 85/337.  
  
---|---  
  
40

|

In particolare, un atto legislativo adottato senza che i membri dell’organo
legislativo abbiano avuto a loro disposizione le informazioni menzionate al
punto 37 della presente sentenza non può rientrare nell’ambito di applicazione
dell’articolo 1, paragrafo 5, della direttiva 85/337 (v. sentenza Boxus e a.,
cit., punto 46).  
  
---|---  
  
41

|

Spetta al giudice nazionale determinare se tali requisiti siano stati
rispettati. A tal fine, esso deve tener conto sia del contenuto dell’atto
legislativo adottato sia di tutta la procedura legislativa che ha condotto
alla sua adozione e, in particolare, degli atti preparatori e dei dibattiti
parlamentari (v. sentenza Boxus e a., cit., punto 47).  
  
---|---  
  
42

|

Tale soluzione elaborata nella citata sentenza Boxus e a., in ordine
all’articolo 1, paragrafo 5, della direttiva 85/337, può essere trasposta
all’articolo 2, paragrafo 2, della Convenzione di Aarhus. Infatti, da un lato,
il tenore letterale dell’articolo 2, paragrafo 2, della citata Convenzione è,
in sostanza, simile a quello dell’articolo 1, paragrafo 5, di tale direttiva.
Dall’altro lato, non vi è alcuna ragione, che potrebbe derivare dall’oggetto o
dalla portata della Convenzione di Aarhus, che possa impedire alla Corte di
trasporre, ai fini dell’interpretazione delle disposizioni di detta
Convenzione, l’interpretazione da essa elaborata in relazione alle
disposizioni simili della direttiva 85/337.  
  
---|---  
  
43

|

Occorre dunque rispondere alla seconda questione dichiarando che l’articolo 2,
paragrafo 2, della Convenzione di Aarhus e l’articolo 1, paragrafo 5, della
direttiva 85/337 devono essere interpretati nel senso che sono esclusi dai
rispettivi ambiti di applicazione di tali disposizioni soltanto i progetti
adottati nei dettagli mediante un atto legislativo specifico, di modo che gli
obiettivi delle citate disposizioni siano stati raggiunti tramite la procedura
legislativa. Spetta al giudice nazionale verificare se tali due requisiti
siano stati rispettati tenendo conto sia del contenuto dell’atto legislativo
adottato sia di tutta la procedura legislativa che ha condotto alla sua
adozione e, in particolare, degli atti preparatori e dei dibattiti
parlamentari. Al riguardo, un atto legislativo che non faccia altro che
«ratificare» puramente e semplicemente un atto amministrativo preesistente,
limitandosi a constatare l’esistenza di motivi imperativi di interesse
generale, senza il previo avvio di una procedura legislativa nel merito che
consenta di rispettare detti requisiti, non può essere considerato un atto
legislativo specifico ai sensi della citata disposizione e non è dunque
sufficiente ad escludere un progetto dai rispettivi ambiti di applicazione di
detta Convenzione e di detta direttiva.  
  
---|---  
  
Sulla terza questione

44

|

Con la sua terza questione, le cui varie articolazioni devono essere esaminate
congiuntamente, il giudice del rinvio chiede, in sostanza, se l’articolo 9,
paragrafi 2-4, della Convenzione di Aarhus e l’articolo 10 bis della direttiva
85/337 debbano essere interpretati nel senso che essi ostano a che il diritto
di realizzare un progetto rientrante nel loro ambito di applicazione sia
conferito mediante un atto legislativo contro il quale, in base alla normativa
nazionale, non è esperibile alcun ricorso dinanzi a un organo giurisdizionale
o a un altro organo indipendente e imparziale istituito dalla legge che
consenta di contestare tale atto nel merito e sotto il profilo procedurale.  
  
---|---  
  
45

|

Deriva dall’articolo 2, paragrafo 2, della Convenzione di Aarhus, in combinato
disposto con gli articoli 6 e 9 della stessa, nonché dall’articolo 1,
paragrafo 5, della direttiva 85/337 che né tale Convenzione né tale direttiva
si applicano ai progetti adottati mediante un atto legislativo rispondente ai
requisiti ricordati al punto 31 della presente sentenza (v. sentenza Boxus e
a., cit., punto 50).  
  
---|---  
  
46

|

Per gli altri progetti, vale a dire quelli che siano adottati o mediante un
atto che non ha natura legislativa o mediante un atto legislativo che non
risponda ai suddetti requisiti, discende dal dettato stesso dell’articolo 9,
paragrafo 2, della Convenzione di Aarhus e dell’articolo 10 bis della
direttiva 85/337 che gli Stati devono prevedere la possibilità di accesso a
una procedura di ricorso dinanzi ad un organo giurisdizionale o ad un altro
organo indipendente ed imparziale istituito dalla legge, per contestare la
legittimità sostanziale o procedurale di decisioni, atti od omissioni
soggetti, rispettivamente, all’ambito di applicazione dell’articolo 6 della
Convenzione di Aarhus o della direttiva 85/337 (v. sentenza Boxus e a., cit.,
punto 51).  
  
---|---  
  
47

|

Gli Stati membri dispongono, in virtù della loro autonomia procedurale e fatto
salvo il rispetto dei principi di equivalenza e di effettività, di un margine
di manovra nell’attuazione dell’articolo 9, paragrafo 2, della Convenzione di
Aarhus e dell’articolo 10 bis della direttiva 85/337. Ad essi spetta, in
particolare, determinare quale organo giurisdizionale o organo indipendente e
imparziale istituito dalla legge sia competente a conoscere dei ricorsi
oggetto di tali disposizioni e secondo quali modalità procedurali, purché
siano rispettate le suddette disposizioni (v. sentenza Boxus e a., cit., punto
52).  
  
---|---  
  
48

|

L’articolo 9 della Convenzione di Aarhus e l’articolo 10 bis della direttiva
85/337 perderebbero tuttavia qualsiasi effetto utile se la sola circostanza
che un progetto sia adottato mediante un atto legislativo che non risponde ai
requisiti ricordati al punto 31 della presente sentenza avesse come
conseguenza di sottrarlo a qualsiasi ricorso atto a contestarne la
legittimità, sostanziale o procedurale, ai sensi di tali disposizioni (v.
sentenza Boxus e a., cit., punto 53).  
  
---|---  
  
49

|

Le esigenze derivanti dall’articolo 9 della Convenzione di Aarhus e
dall’articolo 10 bis della direttiva 85/337 presuppongono, al riguardo, che,
quando un progetto rientrante nell’ambito di applicazione dell’articolo 6
della Convenzione di Aarhus o della direttiva 85/337 è adottato mediante un
atto legislativo, la questione se tale atto legislativo risponda ai requisiti
stabiliti all’articolo 1, paragrafo 5, di tale direttiva e ricordati al punto
31 della presente sentenza deve poter essere sottoposta a un controllo, in
base alle norme procedurali nazionali, da parte di un organo giurisdizionale o
di un organo indipendente e imparziale istituito dalla legge (v. sentenza
Boxus e a., cit., punto 54).  
  
---|---  
  
50

|

Nel caso in cui contro un simile atto non sia esperito alcun ricorso della
natura e della portata sopra rammentate, spetterebbe ad ogni organo
giurisdizionale nazionale adito nell’ambito della sua competenza esercitare il
controllo descritto al punto precedente e trarne le eventuali conseguenze,
disapplicando tale atto legislativo (v. sentenza Boxus e a., cit., punto 55).  
  
---|---  
  
51

|

Nella fattispecie, ove il giudice del rinvio accerti che il décret del
Parlamento vallone del 17 luglio 2008 non risponde ai requisiti stabiliti
all’articolo 1, paragrafo 5, della direttiva 85/337 e rammentati al punto 31
della presente sentenza, e qualora risulti, in base alle norme nazionali
applicabili, che nessun organo giurisdizionale o nessun organo indipendente e
imparziale istituito dalla legge sia competente a controllare la validità,
sostanziale e procedurale, di tale décret, quest’ultimo deve allora essere
considerato incompatibile con le esigenze derivanti dall’articolo 9 della
Convenzione di Aarhus e dall’articolo 10 bis della direttiva 85/337. Spetta
pertanto al giudice del rinvio disapplicarlo (v. sentenza Boxus e a., cit.,
punto 56).  
  
---|---  
  
52

|

Occorre pertanto rispondere alla terza questione dichiarando che l’articolo 9,
paragrafi 2-4, della Convenzione di Aarhus e l’articolo 10 bis della direttiva
85/337 devono essere interpretati nel senso che:

|

—

|

qualora un progetto rientrante nell’ambito di applicazione di tali
disposizioni sia adottato mediante un atto legislativo, la verifica del
rispetto, da parte di quest’ultimo, dei requisiti stabiliti all’articolo 1,
paragrafo 5, di tale direttiva deve poter essere sottoposta, in base alle
norme procedurali nazionali, ad un organo giurisdizionale o ad un organo
indipendente e imparziale istituito dalla legge, e  
  
---|---  
  
—

|

nel caso in cui contro un simile atto non sia esperibile alcun ricorso della
natura e della portata sopra rammentate, spetterebbe a qualsiasi organo
giurisdizionale nazionale adito nell’ambito della sua competenza esercitare il
controllo descritto al precedente trattino e trarne le eventuali conseguenze,
disapplicando tale atto legislativo.  
  
---|---  
  
Sulla quarta questione

53

|

Con la sua quarta questione, le cui varie articolazioni devono essere
esaminate congiuntamente, il giudice del rinvio chiede, in sostanza, se
l’articolo 6, paragrafo 9, della Convenzione di Aarhus e l’articolo 9,
paragrafo 1, della direttiva 85/337 debbano essere interpretati nel senso che
ostano all’adozione di atti legislativi che non contengono in sé tutti i
motivi che hanno dato origine alla loro adozione e che consentono di accertare
che quest’ultima sia fondata su un’adeguata verifica preliminare, effettuata
conformemente alle prescrizioni di detta Convenzione e di detta direttiva.  
  
---|---  
  
54

|

È stato dichiarato che l’articolo 4 della direttiva 85/337 deve essere
interpretato nel senso che esso non richiede che la decisione di non
sottoporre a valutazione un progetto rientrante nell’allegato II della citata
direttiva contenga essa stessa le ragioni per le quali l’autorità competente
ha deciso che questa non era necessaria ma che, nell’ipotesi in cui una
persona interessata lo chieda, l’autorità amministrativa competente ha
l’obbligo di comunicarle i motivi per i quali tale decisione è stata assunta,
ovvero le informazioni e i documenti pertinenti in risposta alla richiesta
formulata (v. sentenza del 30 aprile 2009, Mellor, C-75/08, Racc. pag. I-3799,
punto 61).  
  
---|---  
  
55

|

Tale interpretazione è applicabile all’articolo 9, paragrafo 1, della
direttiva 85/337.  
  
---|---  
  
56

|

Infatti, se è vero che l’articolo 9, paragrafo 1, della direttiva 85/337
prescrive che, in base ad adeguate procedure, il pubblico sia informato della
decisione adottata dall’autorità competente e dei motivi sui quali è fondata
detta decisione, tuttavia non risulta che la stessa decisione debba contenere
le ragioni per le quali l’autorità competente ha deciso che essa era
necessaria (v., per analogia, sentenza Mellor, cit., punto 56).  
  
---|---  
  
57

|

Ne risulta tuttavia che i terzi, come del resto le autorità amministrative
interessate, devono potersi accertare che l’autorità competente abbia avuto
conoscenza, secondo le norme previste dalla legislazione nazionale, del fatto
che una verifica preliminare ed adeguata sia stata effettuata conformemente
alle prescrizioni della direttiva 85/337 (v. sentenza Mellor, cit., punto 57).  
  
---|---  
  
58

|

Inoltre, i singoli interessati, come del resto le altre autorità nazionali
coinvolte, devono poter far garantire l’osservanza di tale obbligo in materia
di verifica gravante sull’autorità competente, eventualmente in sede
giurisdizionale (v. sentenza Mellor, cit., punto 58).  
  
---|---  
  
59

|

A tal proposito, l’efficacia del sindacato giurisdizionale, che deve poter
riguardare la legittimità della motivazione della decisione impugnata,
comporta, in via generale, che il giudice adito possa richiedere all’autorità
competente la comunicazione di tale motivazione. Tuttavia, trattandosi più
specificamente di assicurare la tutela effettiva di un diritto attribuito dal
diritto dell’Unione, occorre anche che le persone interessate possano
difendere tale diritto nelle migliori condizioni possibili e che ad esse sia
riconosciuta la facoltà di decidere, con piena cognizione di causa, se sia
utile per loro adire il giudice. Ne deriva che in una tale ipotesi l’autorità
nazionale competente ha l’obbligo di fare loro conoscere i motivi sui quali è
basato il suo rifiuto, vuoi nella decisione stessa, vuoi in una comunicazione
successiva effettuata su loro richiesta (v. sentenze del 15 ottobre 1987,
Heylens e a., causa 222/86, Racc. pag. 4097, punto 15, nonché Mellor, cit.,
punto 59).  
  
---|---  
  
60

|

Tale successiva comunicazione può assumere la forma non solo di
un’enunciazione espressa dei motivi, ma anche della messa a disposizione di
informazioni e di documenti pertinenti in risposta alla richiesta formulata
(v. sentenza Mellor, cit., punto 60).  
  
---|---  
  
61

|

È vero che i motivi non devono essere necessariamente contenuti nella stessa
decisione, ciò nondimeno, in applicazione della legislazione nazionale
applicabile o di sua stessa iniziativa, l’autorità competente può indicare
nella decisione i motivi sui quali essa è basata (v. sentenza Mellor, cit.,
punto 63).  
  
---|---  
  
62

|

In una simile ipotesi, detta decisione deve essere tale da consentire alle
persone interessate di valutare l’opportunità di presentare ricorso avverso la
medesima, tenuto conto, eventualmente, degli elementi che potrebbero essere
portati a loro conoscenza successivamente (v. sentenza Mellor, cit., punto
64).  
  
---|---  
  
63

|

Tale interpretazione può essere applicata all’articolo 6, paragrafo 9, della
Convenzione di Aarhus. Infatti, da un lato, il tenore letterale di tale
disposizione è, in sostanza, simile a quello dell’articolo 9, paragrafo 1,
della direttiva 85/337. Dall’altro lato, non vi è alcuna ragione, che potrebbe
derivare dall’oggetto o dalla portata della Convenzione di Aarhus, che possa
impedire alla Corte di trasporre, ai fini dell’interpretazione delle
disposizioni di detta Convenzione, l’interpretazione da essa elaborata in
relazione alle disposizioni simili della direttiva 85/337.  
  
---|---  
  
64

|

Occorre dunque rispondere alla quarta questione dichiarando che l’articolo 6,
paragrafo 9, della Convenzione di Aarhus e l’articolo 9, paragrafo 1, della
direttiva 85/337 devono essere interpretati nel senso che non prescrivono che
la decisione stessa contenga le ragioni per le quali l’autorità competente ha
deciso che essa era necessaria. Tuttavia, nell’ipotesi in cui una persona
interessata lo chieda, l’autorità amministrativa competente ha l’obbligo di
comunicarle i motivi per i quali tale decisione è stata assunta, ovvero le
informazioni e i documenti pertinenti in risposta alla richiesta formulata.  
  
---|---  
  
Sulla quinta questione

65

|

Con la sua quinta questione, il giudice del rinvio chiede, in sostanza, se
l’articolo 6, paragrafo 3, della direttiva «habitat» debba essere interpretato
nel senso che consenta ad un’autorità legislativa di autorizzare un piano o un
progetto senza avere la certezza che esso non pregiudicherà l’integrità del
sito in causa.  
  
---|---  
  
66

|

L’articolo 6, paragrafo 3, della direttiva «habitat» prevede una procedura di
valutazione volta a garantire, mediante un controllo preventivo, che un piano
o un progetto non direttamente connesso o necessario alla gestione del sito
interessato, ma idoneo ad avere incidenze significative sullo stesso, sia
autorizzato solo se non pregiudicherà l’integrità di tale sito (v. sentenza
del 7 settembre 2004, Waddenvereniging e Vogelbeschermingsvereniging,
C-127/02, Racc. pag. I-7405, punto 34).  
  
---|---  
  
67

|

L’autorizzazione di un piano o di un progetto può essere concessa solo a
condizione che le autorità competenti abbiano acquisito la certezza che esso è
privo di effetti pregiudizievoli per l’integrità del sito in causa. Ciò
avviene quando non sussiste alcun dubbio ragionevole da un punto di vista
scientifico quanto all’assenza di tali effetti (v. sentenza del 26 ottobre
2006, Commissione/Portogallo, C-239/04, Racc. pag. I-10183, punto 20).
Inoltre, è al momento in cui viene adottata la decisione che autorizza la
realizzazione del progetto che non deve sussistere alcun ragionevole dubbio,
dal punto di vista scientifico, circa l’assenza di effetti dannosi per
l’integrità del sito interessato (v. sentenza Commissione/Portogallo, cit.,
punto 24).  
  
---|---  
  
68

|

Peraltro, per quanto riguarda i siti atti ad essere individuati quali siti di
importanza comunitaria, e in particolare, i siti ospitanti tipi di habitat
naturali prioritari, gli Stati membri sono tenuti, in forza della direttiva
«habitat», ad adottare misure di salvaguardia idonee, con riguardo
all’obiettivo di conservazione contemplato da tale direttiva, a salvaguardare
l’interesse ecologico rivestito da detti siti a livello nazionale (v. sentenze
del 13 gennaio 2005, Dragaggi e a., C-117/03, Racc. pag. I-167, punto 30,
nonché del 10 giugno 2010, Commissione/Italia, C-491/08, punto 30).  
  
---|---  
  
69

|

Tali obblighi incombono agli Stati membri in forza della direttiva «habitat»
indipendentemente dalla natura dell’autorità nazionale competente per
autorizzare il piano o il progetto in questione. L’articolo 6, paragrafo 3, di
tale direttiva, che riguarda le «autorità nazionali competenti», non prevede
alcuna regola particolare che riguarderebbe i piani o i progetti che sarebbero
approvati da un’autorità legislativa. Una siffatta qualità non incide, di
conseguenza, sull’ambito e sulla portata degli obblighi che incombono agli
Stati membri in forza delle disposizioni dell’articolo 6, paragrafo 3, della
direttiva «habitat».  
  
---|---  
  
70

|

Occorre di conseguenza rispondere alla quinta questione dichiarando che
l’articolo 6, paragrafo 3, della direttiva «habitat» deve essere interpretato
nel senso che non consente a un’autorità nazionale, sia pure legislativa, di
autorizzare un piano o un progetto senza aver avuto la certezza che esso non
pregiudicherà l’integrità del sito in causa.  
  
---|---  
  
Sulla sesta questione

71

|

Con la sua sesta questione, il giudice del rinvio chiede, in sostanza, se
l’articolo 6, paragrafo 4, della direttiva «habitat» debba essere interpretato
nel senso che la realizzazione di un’infrastruttura destinata ad ospitare il
centro amministrativo di una società privata può essere considerata un motivo
imperativo di rilevante interesse pubblico, inclusi motivi di natura sociale o
economica, ai sensi di detta disposizione, idoneo a giustificare la
realizzazione di un piano o di un progetto che pregiudica l’integrità del sito
in causa.  
  
---|---  
  
72

|

L’articolo 6, paragrafo 4, della direttiva «habitat» prevede che, qualora,
nonostante conclusioni negative della valutazione dell’incidenza effettuata in
conformità all’articolo 6, paragrafo 3, primo periodo, di tale direttiva, un
piano o progetto debba essere comunque realizzato per motivi imperativi di
rilevante interesse pubblico, inclusi motivi di natura sociale o economica, e
in mancanza di soluzioni alternative, lo Stato membro può adottare ogni misura
compensativa necessaria per garantire che la coerenza globale di Natura 2000
sia tutelata (v. sentenza del 20 settembre 2007, Commissione/Italia, C-304/05,
Racc. pag. I-7495, punto 81).  
  
---|---  
  
73

|

L’articolo 6, paragrafo 4, della citata direttiva, in quanto disposizione
derogatoria rispetto al criterio di autorizzazione previsto dal secondo
periodo del paragrafo 3 del citato articolo, dev’essere interpretato
restrittivamente (v. sentenza del 20 settembre 2007, Commissione/Italia, cit.,
punto 82).  
  
---|---  
  
74

|

Esso può applicarsi soltanto dopo che gli effetti di un piano o di un progetto
siano stati analizzati conformemente all’articolo 6, paragrafo 3, della
direttiva «habitat». Infatti, la conoscenza di tali effetti, con riferimento
agli obiettivi di conservazione relativi al sito in questione, costituisce un
presupposto imprescindibile ai fini dell’applicazione di detto articolo 6,
paragrafo 4, dato che, in assenza di tali elementi, non può essere valutato
alcun requisito di applicazione di tale disposizione di deroga. L’esame di
eventuali motivi imperativi di rilevante interesse pubblico e della questione
se sussistano alternative meno dannose richiede, infatti, un bilanciamento
rispetto al pregiudizio che deriverebbe al sito dal piano o dal progetto
previsti. Inoltre, al fine di poter stabilire il tipo delle eventuali misure
compensative, il pregiudizio del sito dev’essere identificato con precisione
(v. sentenza del 20 settembre 2007, Commissione/Italia, cit., punto 83).  
  
---|---  
  
75

|

L’interesse idoneo a giustificare, ai sensi dell’articolo 6, paragrafo 4,
della direttiva «habitat», la realizzazione di un piano o di un progetto deve
essere sia «pubblico» che «rilevante», il che comporta che sia di una tale
rilevanza da poter essere ponderato con l’obiettivo, perseguito da tale
direttiva, di conservazione degli habitat naturali e seminaturali e della
flora e della fauna selvatiche.  
  
---|---  
  
76

|

Per principio, lavori destinati all’insediamento o all’ampliamento di
un’impresa rispondono a tali requisiti soltanto in circostanze eccezionali.  
  
---|---  
  
77

|

Non si può escludere che ciò si verifichi quando un progetto, pur essendo di
natura privata, presenti realmente, sia per la sua stessa natura, sia per il
contesto economico e sociale in cui esso si inserisce, un interesse pubblico
rilevante e se è dimostrata l’assenza di soluzioni alternative.  
  
---|---  
  
78

|

Con riferimento a tali criteri, la semplice costruzione di un’infrastruttura
destinata ad ospitare un centro amministrativo non può, per principio,
configurare un motivo imperativo di rilevante interesse pubblico ai sensi
dell’articolo 6, paragrafo 4, della direttiva «habitat».  
  
---|---  
  
79

|

Occorre dunque rispondere alla sesta questione dichiarando che l’articolo 6,
paragrafo 4, della direttiva «habitat» deve essere interpretato nel senso che
la realizzazione di un’infrastruttura destinata ad ospitare un centro
amministrativo non può, per principio, essere considerata un motivo imperativo
di rilevante interesse pubblico, inclusi motivi di natura sociale o economica,
ai sensi di detta disposizione, idoneo a giustificare la realizzazione di un
piano o di un progetto che pregiudichi l’integrità del sito in causa.  
  
---|---  
  
Sulle spese

80

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

Sebbene, ai fini dell’interpretazione degli articoli 2, paragrafo 2, e 9,
paragrafo 4, della Convenzione sull’accesso alle informazioni, la
partecipazione del pubblico ai processi decisionali e l’accesso alla giustizia
in materia ambientale, conclusa il 25 giugno 1998 e approvata a nome della
Comunità europea con la decisione 2005/370/CE del Consiglio, del 17 febbraio
2005, si possa prendere in considerazione la Guida all’applicazione di detta
Convenzione, tuttavia detta Guida non ha alcuna forza vincolante ed è priva
della portata normativa propria delle disposizioni della citata Convenzione.  
  
---|---  
|  |

2)

|

L’articolo 2, paragrafo 2, della Convenzione sull’accesso alle informazioni,
la partecipazione del pubblico ai processi decisionali e l’accesso alla
giustizia in materia ambientale e l’articolo 1, paragrafo 5, della direttiva
85/337/CEE del Consiglio, del 27 giugno 1985, concernente la valutazione
dell’impatto ambientale di determinati progetti pubblici e privati, come
modificata dalla direttiva 2003/35/CE del Parlamento europeo e del Consiglio,
del 26 maggio 2003, devono essere interpretati nel senso che sono esclusi dai
rispettivi ambiti di applicazione di tali disposizioni soltanto i progetti
adottati nei dettagli mediante un atto legislativo specifico, di modo che gli
obiettivi delle citate disposizioni siano stati raggiunti tramite la procedura
legislativa. Spetta al giudice nazionale verificare se tali due requisiti
siano stati rispettati tenendo conto sia del contenuto dell’atto legislativo
adottato sia di tutta la procedura legislativa che ha condotto alla sua
adozione e, in particolare, degli atti preparatori e dei dibattiti
parlamentari. Al riguardo, un atto legislativo che non faccia altro che
«ratificare» puramente e semplicemente un atto amministrativo preesistente,
limitandosi a constatare l’esistenza di motivi imperativi di interesse
generale, senza il previo avvio di una procedura legislativa nel merito che
consenta di rispettare detti requisiti, non può essere considerato un atto
legislativo specifico ai sensi della citata disposizione e non è dunque
sufficiente ad escludere un progetto dai rispettivi ambiti di applicazione di
detta Convenzione e di detta direttiva, come modificata.  
  
---|---  
|  |

3)

|

Gli articoli 3, paragrafo 9, e 9, paragrafi 2-4, della Convenzione
sull’accesso alle informazioni, la partecipazione del pubblico ai processi
decisionali e l’accesso alla giustizia in materia ambientale e l’articolo 10
bis della direttiva 85/337, come modificata dalla direttiva 2003/35, devono
essere interpretati nel senso che:

|

—

|

qualora un progetto rientrante nell’ambito di applicazione di tali
disposizioni sia adottato mediante un atto legislativo, la verifica del
rispetto, da parte di quest’ultimo, dei requisiti stabiliti all’articolo 1,
paragrafo 5, di tale direttiva, come modificata, deve poter essere sottoposta,
in base alle norme procedurali nazionali, ad un organo giurisdizionale o ad un
organo indipendente e imparziale istituito dalla legge, e  
  
---|---  
  
—

|

nel caso in cui contro un simile atto non sia esperibile alcun ricorso della
natura e della portata sopra rammentate, spetterebbe a qualsiasi organo
giurisdizionale nazionale adito nell’ambito della sua competenza esercitare il
controllo descritto al precedente trattino e trarne le eventuali conseguenze,
disapplicando tale atto legislativo.  
  
---|---  
|  |

4)

|

L’articolo 6, paragrafo 9, della Convenzione sull’accesso alle informazioni,
la partecipazione del pubblico ai processi decisionali e l’accesso alla
giustizia in materia ambientale e l’articolo 9, paragrafo 1, della direttiva
85/337, come modificata dalla direttiva 2003/35, devono essere interpretati
nel senso che non prescrivono che la decisione stessa contenga le ragioni per
le quali l’autorità competente ha deciso che essa era necessaria. Tuttavia,
nell’ipotesi in cui una persona interessata lo chieda, l’autorità
amministrativa competente ha l’obbligo di comunicarle i motivi per i quali
tale decisione è stata assunta, ovvero le informazioni e i documenti
pertinenti in risposta alla richiesta formulata.  
  
---|---  
|  |

5)

|

L’articolo 6, paragrafo 3, della direttiva 92/43/CEE del Consiglio, del 21
maggio 1992, relativa alla conservazione degli habitat naturali e seminaturali
e della flora e della fauna selvatiche, deve essere interpretato nel senso che
non consente a un’autorità nazionale, sia pure legislativa, di autorizzare un
piano o un progetto senza aver avuto la certezza che esso non pregiudicherà
l’integrità del sito in causa.  
  
---|---  
|  |

6)

|

L’articolo 6, paragrafo 4, della direttiva 92/43 deve essere interpretato nel
senso che la realizzazione di un’infrastruttura destinata ad ospitare un
centro amministrativo non può, per principio, essere considerata un motivo
imperativo di rilevante interesse pubblico, inclusi motivi di natura sociale o
economica, ai sensi di detta disposizione, idoneo a giustificare la
realizzazione di un piano o di un progetto che pregiudichi l’integrità del
sito in causa.  
  
---|---  
|

Firme  
  
---|---  
  
* * *

( *1 ) Lingua processuale: il francese.

