  
  
SENTENZA DELLA CORTE (Prima Sezione)

16 febbraio 2012 ( *1 )

«Regolamento (CE) n. 6/2002 — Articolo 19, paragrafo 1 — Disegni o modelli
comunitari — Contraffazione o minaccia di contraffazione — Nozione di “terzi”»

Nella causa C-488/10,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Juzgado de lo Mercantil n. 1 de Alicante
y n. 1 de Marca Comunitaria (Spagna), con decisione del 15 settembre 2010,
pervenuta in cancelleria l’11 ottobre 2010, nel procedimento

Celaya Emparanza y Galdos Internacional SA

contro

Proyectos Integrales de Balizamiento SL,

LA CORTE (Prima Sezione),

composta dal sig. A. Tizzano, presidente di sezione, dai sigg. M. Safjan, M.
Ilešič (relatore), E. Levits e dalla sig.ra M. Berger, giudici,

avvocato generale: sig. P. Mengozzi

cancelliere: sig. K. Malacek, amministratore

vista la fase scritta del procedimento e in seguito all’udienza del 14
settembre 2011,

considerate le osservazioni presentate:

—

|

per Celaya Emparanza y Galdos Internacional SA, da J.L. Gracia Albero, F.
Rodríguez Domínguez, F. Miazetto e S. Ferrandis González, abogados;  
  
---|---  
  
—

|

per il governo polacco, da M. Laszuk nonché da I. Żarski e M. Szpunar, in
qualità di agenti;  
  
---|---  
  
—

|

per la Commissione europea, da F. Wenzel Bulst e R. Vidal Puig, in qualità di
agenti,  
  
---|---  
  
sentite le conclusioni dell’avvocato generale, presentate all’udienza dell’8
novembre 2011,

ha pronunciato la seguente

Sentenza

1

|

La domanda di pronuncia pregiudiziale riguarda l’interpretazione dell’articolo
19, paragrafo 1, del regolamento (CE) n. 6/2002 del Consiglio, del 12 dicembre
2001, su disegni e modelli comunitari (GU 2002, L 3, pag. 1; in prosieguo: il
«regolamento»).  
  
---|---  
  
2

|

Tale domanda è stata presentata nell’ambito di una controversia tra la Celaya
Emparanza y Galdos Internacional SA (in prosieguo: la «CEGASA») alla Proyectos
Integrales de Balizamiento SL (in prosieguo: la «PROIN») in merito ad
un’azione per contraffazione proposta dalla CEGASA.  
  
---|---  
  
Contesto normativo

3

|

Dal quinto «considerando» del regolamento risulta che esso è diretto ad
istituire «un disegno o modello comunitario che sia direttamente applicabile
in ciascuno degli Stati membri» al fine di ottenere la protezione di «un
disegno o modello soggetto ad una disciplina unitaria applicabile su un
territorio esteso all’insieme degli Stati membri».  
  
---|---  
  
4

|

Il diciottesimo «considerando» del regolamento così recita:

«Un disegno o modello comunitario registrato esige l’istituzione e la tenuta
di un registro nel quale saranno iscritte tutte le domande di disegno o
modello che possiedano i requisiti formali prescritti dal regolamento ed alle
quali sia stata assegnata una data di deposito. In linea di massima tale
sistema di registrazione non dovrebbe basarsi su un esame approfondito, da
compiersi prima della registrazione e volto a stabilire la sussistenza dei
requisiti di protezione, così da ridurre al minimo le formalità di
registrazione e gli altri adempimenti procedurali per i richiedenti».  
  
---|---  
  
5

|

Ai sensi dell’articolo 1, paragrafo 2, lettera b), del regolamento, un disegno
o modello comunitario è protetto come «disegno o modello comunitario
registrato» se è registrato secondo le modalità disposte dal presente
regolamento.  
  
---|---  
  
6

|

L’articolo 1, paragrafo 3, del regolamento così recita:

«Il disegno o modello comunitario ha carattere unitario. Esso produce gli
stessi effetti nella totalità della Comunità. Non può essere oggetto di
registrazione, trasferimento, rinuncia né di una decisione di nullità, né può
esserne vietata l’utilizzazione, se non per la totalità della Comunità. Tale
principio e le sue implicazioni si applicano salvo disposizione contraria del
presente regolamento».  
  
---|---  
  
7

|

Ai sensi dell’articolo 3, lettera a), del regolamento per «disegno o modello»
si intende:

«(...) l’aspetto di un prodotto o di una sua parte quale risulta in
particolare dalle caratteristiche delle linee, dei contorni, dei colori, della
forma, della struttura superficiale e/o dei materiali del prodotto stesso e/o
del suo ornamento».  
  
---|---  
  
8

|

L’articolo 4, paragrafo 1, del regolamento così recita:

«Un disegno o modello è protetto come disegno o modello comunitario se ed in
quanto è nuovo e possiede un carattere individuale».  
  
---|---  
  
9

|

Ai sensi dell’articolo 5, paragrafo 1, lettera b), del regolamento un disegno
o modello si considera nuovo quando nessun disegno o modello identico sia
stato divulgato al pubblico «anteriormente alla data di deposito della domanda
di registrazione del disegno o modello per cui si domanda la protezione
ovvero, qualora sia rivendicata una priorità, anteriormente alla data di
quest’ultima».  
  
---|---  
  
10

|

L’articolo 6, paragrafo 1, lettera b), del regolamento prevede che si
considera che un disegno o modello comunitario registrato presenti un
carattere individuale se l’impressione generale che suscita nell’utilizzatore
informato differisce in modo significativo dall’impressione generale suscitata
in tale utilizzatore da qualsiasi disegno o modello che sia stato divulgato al
pubblico «anteriormente alla data di deposito della domanda di registrazione
ovvero, qualora sia rivendicata una priorità, anteriormente alla data di
quest’ultima».  
  
---|---  
  
11

|

L’articolo 10 del regolamento, intitolato «Estensione della protezione», al
paragrafo 1 dispone quanto segue:

«La protezione conferita da un disegno o modello comunitario si estende a
qualsiasi disegno o modello che non produca nell’utilizzatore informato
un’impressione generale diversa».  
  
---|---  
  
12

|

L’articolo 19 del regolamento, dal titolo «Diritti conferiti dal disegno o
modello comunitario», così dispone:

«1. Il disegno o modello comunitario registrato conferisce al titolare il
diritto esclusivo di utilizzare il disegno o il modello e di vietarne
l’utilizzo a terzi senza il suo consenso. Sono in particolare atti di
utilizzazione ai sensi della presente disposizione la fabbricazione,
l’offerta, la commercializzazione, l’importazione, l’esportazione o l’impiego
di un prodotto in cui il disegno o modello è incappato o cui è applicato,
ovvero la detenzione di siffatto prodotto per i fini suddetti.

2\. Il disegno o modello comunitario non registrato tuttavia conferisce al
titolare il diritto di vietare gli atti di cui al paragrafo 1 soltanto se
l’utilizzazione contestata deriva dalla copiatura di un disegno o modello
protetto.

L’utilizzazione contestata non è considerata derivante dalla copiatura di un
disegno o modello protetto se risulta da un’opera di creazione indipendente
realizzata da un autore del quale si può ragionevolmente pensare che non
conoscesse il disegno o modello divulgato dal titolare.

(...)».  
  
---|---  
  
13

|

La sezione 5 del titolo II del regolamento, intitolato «Nullità», riunisce gli
articoli 24-26 di quest’ultimo.  
  
---|---  
  
14

|

Ai sensi dell’articolo 24, paragrafo 1, del regolamento:

«Un disegno o modello comunitario registrato è dichiarato nullo in seguito ad
una domanda rivolta all’Ufficio [per l’armonizzazione nel mercato interno
(marchi, disegni e modelli) (UAMI)], conformemente alla procedura di cui ai
titoli VI e VII, ovvero da un tribunale dei disegni e modelli comunitari in
base ad una domanda riconvenzionale nell’ambito di un procedimento per
contraffazione».  
  
---|---  
  
15

|

L’articolo 25 del regolamento, intitolato «Cause di nullità», dispone al
paragrafo 1, lettera d), che il disegno o modello comunitario può essere
dichiarato nullo solo, in particolare, «se il disegno o modello comunitario è
in conflitto con un disegno o modello anteriore».  
  
---|---  
  
16

|

Il titolo V del regolamento, intitolato «Procedimento di registrazione», è
costituito dagli articoli 45-50 del medesimo.  
  
---|---  
  
17

|

L’articolo 45, paragrafo 2, del regolamento, intitolato «Esame dei requisiti
formali per il deposito», stabilisce quanto segue:

«L’[UAMI] esamina se:

|

a)

|

la domanda soddisfa gli altri requisiti di cui all’articolo 36, paragrafi 2,
3, 4 e 5, nonché, nell’ipotesi di domanda multipla, all’articolo 37, paragrafi
1 e 2;  
  
---|---  
  
b)

|

la domanda soddisfa i requisiti formali stabiliti nel regolamento di
esecuzione per l’applicazione degli articoli 36 e 37;  
  
---|---  
  
c)

|

la domanda soddisfa i requisiti di cui all’articolo 77, paragrafo 2;  
  
---|---  
  
d)

|

sono soddisfatti i requisiti relativi alla rivendicazione della priorità,
qualora questa sia rivendicata».  
  
---|---  
  
18

|

L’articolo 47, paragrafo 1, del regolamento, intitolato «Impedimenti alla
registrazione», dispone quanto segue:

«L’[UAMI], qualora nello svolgere l’esame di cui all’articolo 45 rilevi che il
disegno o modello per cui si richiede la protezione:

|

a)

|

non corrisponde alla definizione di cui all’articolo 3, lettera a), oppure  
  
---|---  
  
b)

|

risulta contrario all’ordine pubblico o al buon costume,  
  
---|---  
  
respinge la domanda».  
  
19

|

Ai sensi dell’articolo 48 del regolamento, «[s]e la domanda possiede i
requisiti prescritti per una domanda di disegno o modello comunitario
registrato e se ed in quanto essa non è stata respinta in forza dell’articolo
47, l’[UAMI] iscrive tale domanda nel registro in quanto disegno o modello
comunitario registrato».  
  
---|---  
  
20

|

Il titolo VI del regolamento, intitolato «Rinuncia e nullità del disegno o
modello comunitario registrato» consta degli articoli 51-54 di quest’ultimo.  
  
---|---  
  
21

|

L’articolo 52 del regolamento, intitolato «Domanda di nullità», prevede al
paragrafo 1, che «qualsiasi persona fisica o giuridica, così come un’autorità
pubblica a tal fine abilitata, può presentare all’[UAMI] una domanda di
nullità del disegno o modello comunitario registrato».  
  
---|---  
  
22

|

Il titolo IX del regolamento, intitolato «Competenza e procedura nelle azioni
giudiziarie relative a disegni o modelli comunitari», comporta, segnatamente,
una sezione 2, intitolata «Controversie in tema di contraffazione e validità
dei disegni o modelli comunitari», comprendente gli articoli 80-92 del
regolamento.  
  
---|---  
  
23

|

Ai sensi dell’articolo 81 del regolamento:

«I tribunali dei disegni e modelli comunitari hanno competenza esclusiva:

|

a)

|

per le azioni in tema di contraffazione e, qualora siano ammesse dalla
legislazione nazionale, per le azioni relative alla minaccia di contraffazione
di disegni o modelli comunitari;  
  
---|---  
  
b)

|

per le azioni di accertamento dell’insussistenza di una contraffazione del
disegno o modello comunitario, qualora siano ammesse dalla legge nazionale;  
  
---|---  
  
c)

|

per le azioni di nullità di disegni o modelli comunitari non registrati;  
  
---|---  
  
d)

|

per le domande riconvenzionali di nullità di disegni o modelli comunitari
proposte nei procedimenti di cui alla lettera a)».  
  
---|---  
  
24

|

L’articolo 85 del regolamento, intitolato «Presunzione di validità — Difesa
nel merito», al paragrafo 1 dispone quanto segue:

«Nei procedimenti relativi alle azioni per contraffazione o relative alla
minaccia di contraffazione di un disegno o modello comunitario registrato i
tribunali dei disegni e modelli comunitari considerano valido il disegno o
modello comunitario. La validità può essere contestata unicamente mediante
domanda riconvenzionale di nullità. Tuttavia, l’eccezione di nullità del
disegno o modello comunitario sollevata in forma diversa dalla domanda
rinconvenzionale è ammissibile solo se ed in quanto il convenuto chieda la
dichiarazione di nullità del disegno o modello comunitario facendo valere
l’esistenza di un proprio diritto nazionale anteriore a norma dell’articolo
25, paragrafo 1, lettera d)».  
  
---|---  
  
Causa principale e questioni pregiudiziali

25

|

La CEGASA è titolare del disegno o modello comunitario registrato n.
000421649-0001, composto di un dispositivo segnaletico per la segnalazione
stradale. Il disegno o modello è stato depositato dinanzi all’UAMI il 26
ottobre 2005 e pubblicato nel registro dei disegni o modelli comunitari il 13
dicembre 2005.  
  
---|---  
  
26

|

Alla fine del 2007, la PROIN ha commercializzato il dispositivo segnaletico
H-75. Poiché tale dispositivo non produceva un’impressione complessiva diversa
da quella del disegno o modello comunitario registrato n. 000421649-0001, la
CEGASA ha intimato in via stragiudiziale alla PROIN di cessare la
contraffazione entro il gennaio 2008. Quest’ultima ha negato la
contraffazione, impegnandosi tuttavia ad apportare modifiche al suo disegno.
Nel mese di marzo 2008, la CEGASA ha nuovamente intimato alla PROIN di cessare
la contraffazione.  
  
---|---  
  
27

|

L’11 aprile 2008, la PROIN ha presentato dinanzi all’UAMI una domanda di
registrazione di un disegno o modello comunitario composto di un dispositivo
segnaletico per la segnalazione stradale. Tale disegno o modello è stato
pubblicato nel registro dei disegni o modelli comunitari il 7 maggio 2008 con
il n. 000915426-001.  
  
---|---  
  
28

|

Il giudice del rinvio ritiene che il dispositivo cilindrico commercializzato
dalla PROIN sia una riproduzione del disegno o modello comunitario registrato
n. 000421649-0001 della CEGASA, poiché non suscita sull’utilizzatore informato
un’impressione generale diversa da quella suscitata da tale disegno o modello.
Tuttavia, essa precisa che la CEGASA non ha presentato alcuna domanda di
nullità del disegno o modello comunitario n. 000915426-001.  
  
---|---  
  
29

|

La CEGASA ha invece proposto dinanzi al Juzgado de lo Mercantil n. 1 di
Alicante y n. 1 de Marca Comunitaria un’azione in contraffazione di un disegno
o modello comunitario registrato, affermando che l’offerta, la promozione, la
pubblicità, la detenzione, la commercializzazione e la distribuzione del
segnale stradale H-75 da parte della PROIN costituisce una violazione dei
diritti che le riconosce il regolamento in quanto titolare del disegno o
modello comunitario registrato n. 000421649-0001.  
  
---|---  
  
30

|

La PROIN si è opposta a tale azione in contraffazione. In particolare essa ha
fatto valere che la CEGASA non è legittimata ad agire in contraffazione del
suo disegno o modello comunitario registrato, in quanto il dispositivo di
segnalazione commercializzato dalla PROIN è una riproduzione di un disegno o
modello comunitario anch’esso registrato. In tal modo essa ha sostenuto che
finché tale registrazione non è stata annullata, il suo titolare beneficia di
un diritto di utilizzazione in forza del regolamento cosicché l’esercizio di
tale diritto non può essere considerato come una contraffazione.  
  
---|---  
  
31

|

In tale contesto, il Juzgado de lo Mercantil n. 1 de Alicante y n. 1 de Marca
Comunitaria ha deciso di sospendere il procedimento e di sottoporre alla Corte
le seguenti questioni pregiudiziali:

|

«1.

|

Se, nell’ambito di una controversia avente ad oggetto una violazione del
diritto esclusivo relativo ad un disegno o modello comunitario registrato, il
diritto di vietare l’utilizzo del disegno o modello da parte di terzi previsto
dall’art. 19, n. 1, del regolamento (...), si estenda a qualsiasi terzo che
utilizzi un altro modello che non produce nel pubblico un’impressione generale
diversa dal primo o se, al contrario, rimanga escluso dal detto divieto il
terzo che usi un modello comunitario posteriore registrato a suo favore,
fintantoché non venga annullato.  
  
---|---  
  
2.

|

Se la soluzione della questione sub 1) sia indipendente dall’intenzione del
terzo oppure se essa cambi a seconda del comportamento di quest’ultimo,
risultando determinante il fatto che il terzo abbia chiesto ed ottenuto la
registrazione del disegno o modello comunitario posteriore dopo che il
titolare del modello comunitario anteriore gli abbia intimato, mediante
diffida stragiudiziale, di cessare la commercializzazione di un prodotto, per
violazione dei diritti derivanti da tale disegno o modello anteriore».  
  
---|---  
  
Sulle questioni pregiudiziali

Sulla prima questione

32

|

A titolo preliminare, occorre rilevare che il regolamento non contiene una
previsione espressa quanto alla possibilità per il titolare di un disegno o
modello comunitario registrato anteriore, di proporre un’azione per
contraffazione contro il titolare di un disegno o modello comunitario
registrato posteriore.  
  
---|---  
  
33

|

Tuttavia occorre constatare che il testo dell’articolo 19, paragrafo 1, del
regolamento non distingue a seconda che il terzo sia o meno titolare di un
disegno o modello comunitario registrato.  
  
---|---  
  
34

|

Così, ai sensi di tale disposizione, il disegno o modello comunitario
registrato conferisce al suo titolare il diritto esclusivo di utilizzarlo e di
vietare «a terzi» di utilizzarlo senza il suo consenso.  
  
---|---  
  
35

|

Inoltre, l’articolo 10, paragrafo 1, del regolamento stabilisce che la
protezione conferita da un disegno o modello comunitario si estende a
«qualsiasi disegno o modello che non produca nell’utilizzatore informato
un’impressione generale diversa».  
  
---|---  
  
36

|

Da tali disposizioni risulta che il regolamento non esclude che il titolare di
un disegno o modello comunitario registrato, esperisca un’azione per
contraffazione, diretta a far vietare l’utilizzazione di un disegno o modello
comunitario registrato posteriormente che non produce nell’utilizzatore
informato un’impressione visiva generale diversa.  
  
---|---  
  
37

|

Come ha rilevato il governo polacco nelle sue osservazioni alla Corte, è vero
che il titolare del disegno o modello comunitario registrato posteriormente
gode anch’esso, in linea di principio di un diritto esclusivo di utilizzare il
suo disegno o modello.  
  
---|---  
  
38

|

Tuttavia, tale circostanza non è idonea a rimettere in discussione
l’interpretazione della nozione di «terzi», ai sensi dell’articolo 19,
paragrafo 1, del regolamento come comprendente il terzo titolare di un disegno
o modello comunitario registrato posteriore.  
  
---|---  
  
39

|

A tale proposito, occorre rammentare che, come la Commissione europea ha
rilevato nelle sue osservazioni, le disposizioni del regolamento devono essere
interpretate alla luce del principio di priorità, in forza del quale il
disegno o modello comunitario registrato anteriore ha la priorità sui disegni
o modelli comunitari registrati posteriori.  
  
---|---  
  
40

|

Risulta in particolare dall’articolo 4, paragrafo 1, del regolamento che la
protezione di un disegno o modello tramite un disegno o modello comunitario è
assicurata solo se è nuovo e presenta un carattere individuale. Orbene, in
caso di conflitto tra due disegni o modelli comunitari registrati, si presume
che quello registrato per primo riunisca le condizioni richieste per ottenere
la protezione comunitaria prima di quello registrato successivamente. Quindi,
il titolare del disegno o modello comunitario registrato posteriore potrà
vedersi concedere la protezione che il regolamento gli attribuisce solo se
prova l’assenza di una di tali condizioni per quanto riguarda il disegno o
modello comunitario registrato anteriore attraverso un’azione di nullità,
eventualmente riconvenzionale.  
  
---|---  
  
41

|

In tale contesto, e come l’avvocato generale ha rilevato ai paragrafi 32 e 33
delle sue conclusioni, occorre tener conto degli aspetti essenziali della
procedura di registrazione dei disegni e modelli comunitari introdotta dal
regolamento.  
  
---|---  
  
42

|

Infatti, in forza di tale procedura, disciplinata dagli articoli 45-48 del
regolamento, l’UAMI esamina la conformità di una domanda alle condizioni di
forma relative al deposito, quali sono previste dal regolamento. Se la domanda
soddisfa tali condizioni, rientra nella definizione di disegno o modello di
cui all’articolo 3, lettera a), del regolamento e non è contraria all’ordine
pubblico o al buon costume, l’UAMI iscrive la domanda nel registro dei disegni
o modelli comunitari come disegno o modello comunitario registrato.  
  
---|---  
  
43

|

Dunque, si tratta di un rapido controllo di carattere essenzialmente formale,
che, come è indicato al «considerando» diciottesimo del regolamento, non
richiede un esame nel merito diretto a stabilire prima della registrazione se
il disegno o modello soddisfi le condizioni di ottenimento della protezione e
che, d’altra parte, a differenza della procedura di registrazione ai sensi del
regolamento (CE) n. 207/2009 del Consiglio, del 26 febbraio 2009, sul marchio
comunitario (GU L 78, pag. 1), non prevede una fase che consenta al titolare
di un disegno o modello registrato anteriore di opporsi alla registrazione.  
  
---|---  
  
44

|

Pertanto, solo un’interpretazione della nozione di «terzi» di cui all’articolo
19, paragrafo 1, del regolamento tale da includere il terzo titolare di un
disegno o modello comunitario registrato posteriore è idonea a garantire
l’obiettivo di protezione efficace dei disegni e modelli comunitari registrati
perseguito dal regolamento, nonché l’effetto utile delle azioni per
contraffazione.  
  
---|---  
  
45

|

Tale conclusione non è peraltro affatto confutata dal fatto che il regolamento
non concede ai tribunali dei disegni e modelli comunitari la competenza ad
esaminare le domande di nullità dei disegni o modelli comunitari registrati e
dispone, al suo articolo 85, che tali tribunali devono, nelle procedure
risultanti da azioni per contraffazione o minaccia di contraffazione,
considerare valido il disegno o modello comunitario registrato.  
  
---|---  
  
46

|

A tale proposito occorre sottolineare che il regolamento distingue chiaramente
nell’ambito delle azioni relative ai disegni e modelli comunitari registrati,
tra quelle in materia di contraffazione e quelle in materia di nullità.  
  
---|---  
  
47

|

Per quanto riguarda, da un lato, le azioni in materia di contraffazione,
l’articolo 81 del regolamento attribuisce ai tribunali dei disegni o modelli
comunitari la competenza esclusiva a dirimere tali controversie. Nell’ambito
di tali azioni detti tribunali esaminano esclusivamente se il diritto
esclusivo di utilizzazione che il regolamento concede al titolare di un
disegno o modello comunitario registrato sia stato violato.  
  
---|---  
  
48

|

D’altra parte, per quanto riguarda le domande di nullità dei disegni o modelli
comunitari registrati, il regolamento ha optato per il loro trattamento
centralizzato presso l’UAMI, anche se tale principio è temperato dalla
possibilità, per i tribunali dei disegni o modelli comunitari, di esaminare le
domande riconvenzionali di nullità di un disegno o marchio comunitario
registrato, presentate nel contesto di un’azione per contraffazione o per
minaccia di contraffazione.  
  
---|---  
  
49

|

A tale riguardo, un’interpretazione della nozione di «terzi», di cui
all’articolo 19, paragrafo 1, del regolamento, nel senso di comprendervi il
terzo titolare di un disegno o modello comunitario registrato posteriore
equivarrebbe ad alterare la ripartizione delle competenze tra tali tribunali e
l’UAMI, svuotando di senso la competenza di quest’ultimo in materia di
nullità.  
  
---|---  
  
50

|

Infatti, dalle caratteristiche precedentemente esposte risulta che le azioni
per contraffazione e le domande di nullità si distinguono per il loro oggetto
e i per i loro effetti, per cui la possibilità per il titolare di un disegno o
modello comunitario registrato anteriore di introdurre un’azione per
contraffazione contro il titolare di un disegno o modello comunitario
registrato posteriore non è idonea a vanificare la presentazione di una
domanda di nullità all’UAMI, contro quest’ultimo.  
  
---|---  
  
51

|

Di conseguenza, occorre constatare che, dal momento che il disegno o modello
comunitario registrato posteriore, il cui uso è stato vietato, resta valido
finché la sua nullità non è stata dichiarata dall’UAMI o da un tribunale dei
disegni o modelli comunitari nell’ambito di una domanda riconvenzionale di
nullità, il sistema di ricorsi stabilito dal regolamento non è alterato dalla
conclusione enunciata al punto 44 della presente sentenza.  
  
---|---  
  
52

|

Alla luce di tutte le considerazioni che precedono si deve rispondere alla
prima questione che l’articolo 19, paragrafo 1, del regolamento deve essere
interpretato nel senso che, in una controversia riguardante la violazione del
diritto esclusivo conferito da un disegno o modello comunitario registrato, il
diritto di vietare a terzi di utilizzare detto disegno o modello si estende a
qualsiasi terzo che utilizzi un disegno o modello che non suscita
nell’utilizzatore informato un’impressione generale diversa, compreso il terzo
titolare di un disegno o modello comunitario registrato posteriore.  
  
---|---  
  
Sulla seconda questione

53

|

Con la sua seconda questione, il giudice del rinvio chiede, in sostanza, se la
risposta alla prima questione cambi in funzione dell’intenzione e del
comportamento del terzo titolare del disegno o modello comunitario registrato
posteriore.  
  
---|---  
  
54

|

Il giudice del rinvio si riferisce in particolare alla situazione di cui alla
causa principale, in cui la PROIN si è limitata a registrare il suo disegno o
modello comunitario dopo essere stata diffidata dalla CEGASA.  
  
---|---  
  
55

|

A tale proposito, occorre anzitutto constatare che, come hanno rilevato tutti
gli interessati che hanno presentato osservazioni alla Corte, la portata dei
diritti conferiti dal regolamento deve essere determinata in modo oggettivo e
non può variare in funzione delle circostanze relative al comportamento della
persona che chiede la registrazione di un disegno o modello comunitario.  
  
---|---  
  
56

|

Successivamente, come ha rilevato l’avvocato generale al paragrafo 49 delle
sue conclusioni, risulta dall’articolo 19, paragrafo 2, secondo comma, del
regolamento che il legislatore dell’Unione ha effettivamente tenuto conto
della buona fede per tutelare il creatore che non era a conoscenza del disegno
o modello non registrato divulgato dal titolare.  
  
---|---  
  
57

|

Al contrario, occorre constatare che il legislatore non ha incluso
considerazioni relative alle intenzioni del terzo nel primo paragrafo di detto
articolo.  
  
---|---  
  
58

|

Pertanto, occorre risolvere la seconda questione dichiarando che la risposta
alla prima questione è indipendente dall’intenzione e dal comportamento del
terzo.  
  
---|---  
  
Sulle spese

59

|

Nei confronti delle parti nella causa principale il presente procedimento
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Prima Sezione) dichiara:  
  
---|---  
|  |

1)

|

L’articolo 19, paragrafo 1, del regolamento (CE) n. 6/2002 del Consiglio, del
12 dicembre 2001, su disegni e modelli comunitari, deve essere interpretato
nel senso che, in una controversia riguardante la violazione del diritto
esclusivo conferito da un disegno o modello comunitario registrato, il diritto
di vietare a terzi di utilizzare detto disegno o modello si estende a
qualsiasi terzo che utilizzi un disegno o modello che non suscita
nell’utilizzatore informato un’impressione generale diversa, compreso il terzo
titolare di un disegno o modello comunitario registrato posteriore.  
  
---|---  
|  |

2)

|

La risposta alla prima questione è indipendente dall’intenzione e dal
comportamento del terzo.  
  
---|---  
|

Firme  
  
---|---  
  
* * *

( *1 ) Lingua processuale: lo spagnolo.

  *[""]: Double quotes
  *[*]: Asterisk
  *[?]: Question mark

