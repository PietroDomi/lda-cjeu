

SENTENZA DELLA CORTE (Quarta Sezione)

26 novembre 2015 ( * )

«Rinvio pregiudiziale — Concorrenza — Articolo 101, paragrafo 1, TFUE —
Applicazione di una normativa nazionale analoga — Competenza della Corte —
Nozione di “accordo avente per oggetto di restringere la concorrenza” —
Contratti di locazione commerciale — Centri commerciali — Diritto del
locatario di riferimento di opporsi alla locazione da parte del locatore di
spazi commerciali a terzi»

Nella causa C‑345/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dalla Augstākā tiesa (Corte suprema,
Lettonia), con decisione dell’11 luglio 2014, pervenuta in cancelleria il 17
luglio 2014, nel procedimento

SIA «Maxima Latvija»

contro

Konkurences padome,

LA CORTE (Quarta Sezione),

composta da L. Bay Larsen, presidente della Terza Sezione, facente funzione di
presidente della Quarta Sezione, J. Malenovský, M. Safjan, A. Prechal e K.
Jürimäe (relatore), giudici,

avvocato generale: M. Wathelet

cancelliere: M. Aleksejev, amministratore

vista la fase scritta del procedimento e in seguito all’udienza del 25 giugno
2015,

considerate le osservazioni presentate:

—

|

per la SIA «Maxima Latvija», da M. Gailis e L. Mervina, advokāti, e da A.
Šteinmanis;  
  
---|---  
  
—

|

per il governo lettone, da I. Kalniņš e J. Treijs-Gigulis, in qualità di
agenti;  
  
---|---  
  
—

|

per il governo austriaco, da G. Eberhard, in qualità di agente;  
  
---|---  
  
—

|

per il governo polacco, da B. Majczyna, in qualità di agente;  
  
---|---  
  
—

|

per la Commissione europea, da N. Khan, F. Ronkes Agerbeek e I. Rubene, in
qualità di agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
101, paragrafo 1, TFUE.  
  
---|---  
  
2

|

Tale domanda è stata presentata nell’ambito di una controversia tra la SIA
«Maxima Latvija» (in prosieguo: la «Maxima Latvija») e la Konkurences padome
(consiglio per la concorrenza), in ordine a un’ammenda inflitta da
quest’ultima alla Maxima Latvija per aver concluso, con alcuni centri
commerciali, una serie di contratti di locazione commerciale contenenti una
clausola avente un oggetto anticoncorrenziale.  
  
---|---  
  
Contesto normativo

3

|

Ai sensi dell’articolo 11, paragrafo 1, della legge sulla concorrenza
(Konkurences likums):

«Sono vietati e nulli sin dalla loro conclusione gli accordi tra operatori nel
mercato il cui oggetto o effetto sia impedire, restringere o falsare la
concorrenza nel territorio della Lettonia, intendendosi come tali gli accordi
relativi:

(…)

|

7)

|

a atti (o astensione da atti) che inducono un altro operatore economico ad
abbandonare un determinato mercato o che ostacolano l’entrata di un potenziale
operatore in un determinato mercato».  
  
---|---  
  
Procedimento principale e questioni pregiudiziali

4

|

La Maxima Latvija ‑ operatore lettone nel settore del commercio al dettaglio,
prevalentemente, di prodotti alimentari ‑ gestisce supermercati. Tale società
ha concluso, con alcuni centri commerciali situati in Lettonia, una serie di
contratti di locazione commerciale di spazi commerciali all’interno di detti
centri.  
  
---|---  
  
5

|

Dopo aver analizzato 119 di tali contratti, il consiglio per la concorrenza ha
rilevato che 12 di essi contenevano una clausola che accordava alla Maxima
Latvija, nella sua qualità di «locatario di riferimento», il diritto di
acconsentire alla locazione a terzi, da parte del locatore, di spazi
commerciali non locati alla Maxima Latvija. Dalla decisione di rinvio si
evince che il «locatore di riferimento» è il supermercato che offre beni di
largo consumo che, in un centro commerciale, generalmente occupa la parte più
ampia o principale della superficie di tale centro.  
  
---|---  
  
6

|

Giacché i contratti di locazione commerciale contenenti la clausola di cui al
procedimento principale costituiscono accordi verticali aventi per oggetto di
impedire, restringere o falsare la concorrenza, il consiglio per la
concorrenza ha adottato una decisione nella quale ha dichiarato che tali
accordi violavano l’articolo 11, paragrafo 1, punto 7, della legge sulla
concorrenza, senza che fosse necessario dimostrare che essi rendevano, in
pratica, difficile l’accesso al mercato a operatori privati. Il consiglio per
la concorrenza ha, quindi, inflitto alla Maxima Latvija un’ammenda pari a
25000 lats lettoni (LVL) (circa EUR 35770).  
  
---|---  
  
7

|

La Maxima Latvija ha proposto un ricorso di annullamento contro tale decisione
dinanzi all’Administrativā apgabaltiesa (Tribunale amministrativo regionale),
la quale l’ha respinto con sentenza del 28 giugno 2013. Tale giudice ha
affermato che, atteso il potere di mercato della Maxima Latvija sul mercato
della vendita al dettaglio, la finalità degli accordi oggetto di causa era di
ostacolare la concorrenza e che, pertanto, non era necessario dimostrarne gli
eventuali effetti sulla concorrenza.  
  
---|---  
  
8

|

La Maxima Latvija ha proposto ricorso per cassazione avverso tale sentenza
dinanzi al giudice del rinvio. Essa ha addotto, in sostanza, che
l’Administrativā apgabaltiesa (Tribunale amministrativo regionale) ha commesso
un errore di diritto, in quanto ha confermato l’analisi del consiglio per la
concorrenza secondo la quale gli accordi di cui al procedimento principale
avevano per oggetto di restringere la concorrenza.  
  
---|---  
  
9

|

Il giudice del rinvio osserva, in primo luogo, che è pacifico tra le parti nel
procedimento principale che detti accordi non sono di natura tale da incidere
sul commercio tra gli Stati membri. Detto giudice ritiene, tuttavia, che il
tenore dell’articolo 11, paragrafo 1, della legge sulla concorrenza sia, in
sostanza, analogo a quello dell’articolo 101, paragrafo 1, TFUE e che tale
legge debba essere applicata conformemente a quanto richiesto dal diritto
dell’Unione. Lo stesso giudice sottolinea, inoltre, che esiste un interesse
manifesto a che le disposizioni o le nozioni derivanti dal diritto dell’Unione
costituiscano l’oggetto di un’interpretazione uniforme. Esso rileva, in
secondo luogo, che la giurisprudenza della Corte relativa all’articolo 101,
paragrafo 1, TFUE non consente di determinare con certezza se accordi quali
quelli di cui trattasi possano essere qualificati come accordi aventi per
oggetto di restringere il gioco della concorrenza, a norma di tale
disposizione.  
  
---|---  
  
10

|

Alla luce di quanto precede, l’Augstākā tiesa (Corte suprema) ha deciso di
sospendere il procedimento e di sottoporre alla Corte le seguenti questioni
pregiudiziali:

|

«1)

|

Se l’accordo in discussione nella presente causa, concluso tra un locatore di
locali commerciali e un commerciante al dettaglio (locatario di riferimento),
che limita il diritto del locatore di decidere unilateralmente, in assenza del
consenso del menzionato locatario di riferimento, di concedere in locazione
altri locali commerciali a potenziali concorrenti di quest’ultimo, possa
essere considerato come un accordo tra imprese il cui oggetto è impedire,
restringere o falsare la concorrenza, ai sensi dell’articolo 101, paragrafo 1,
TFUE.  
  
---|---  
  
2)

|

Se sia necessario, ai fini della valutazione della compatibilità di tale
accordo con quanto disposto dall’articolo 101, paragrafo 1, TFUE, effettuare
un’analisi della struttura del mercato e quale debba eventualmente essere il
suo oggetto.  
  
---|---  
  
3)

|

Se il potere di mercato dei partecipanti all’accordo in esame nella
fattispecie e il suo possibile aumento siano circostanze da tenere
necessariamente in considerazione ai fini della valutazione della
compatibilità di tale accordo con quanto disposto dall’articolo 101, paragrafo
1, TFUE.  
  
---|---  
  
4)

|

Se, qualora per accertare la natura dell’accordo e dimostrare che ricorrono
gli elementi rilevanti dell’accordo vietato sia necessario valutare la
possibilità che esso sia dannoso per il mercato, tale possibilità possa essere
parimenti sufficiente per dichiarare che detto accordo configura un accordo
vietato, senza verificare se si siano concretamente prodotti effetti
sfavorevoli».  
  
---|---  
  
Sulle questioni pregiudiziali

Osservazioni preliminari

11

|

Occorre accertare se la Corte sia competente a rispondere alle questioni
sollevate. L’Augstākā tiesa (Corte suprema) rileva, infatti, nella decisione
di rinvio, che gli accordi di cui al procedimento principale riguardano una
situazione puramente interna e non incidono sul commercio tra gli Stati
membri. Pertanto, l’articolo 101 non troverebbe applicazione nella presente
controversia.  
  
---|---  
  
12

|

A tal proposito, la Corte si è ripetutamente dichiarata competente a statuire
sulle domande di pronuncia pregiudiziale vertenti su disposizioni del diritto
dell’Unione in situazioni in cui i fatti della causa principale si collocavano
al di fuori della sfera di applicazione diretta di tale diritto, purché le
suddette disposizioni fossero state rese applicabili dalla normativa
nazionale, la quale si uniformava, per le soluzioni date a fattispecie
puramente interne, a quelle adottate dal diritto dell’Unione. Infatti, in
simili casi, secondo una costante giurisprudenza della Corte, vi è un sicuro
interesse dell’Unione europea a che, per evitare future divergenze
d’interpretazione, le disposizioni o le nozioni riprese dal diritto
dell’Unione ricevano un’interpretazione uniforme, a prescindere dalle
condizioni in cui verranno applicate (v., in particolare, sentenze Allianz
Hungária Biztosító e a., C‑32/11, EU:C:2013:160, punto 20, nonché FNV Kunsten
Informatie en Media, C‑413/13, EU:C:2014:2411, punto 18).  
  
---|---  
  
13

|

È quanto avviene, secondo il giudice del rinvio, nel caso dell’articolo 11,
paragrafo 1, della legge sulla concorrenza, poiché tale disposizione riproduce
il contenuto essenziale dell’articolo 101, paragrafo 1, TFUE.  
  
---|---  
  
14

|

Alla luce di quanto precede, occorre concludere che la Corte è competente a
rispondere alle questioni sollevate.  
  
---|---  
  
Sulla prima questione

15

|

Con la sua prima questione, il giudice del rinvio chiede, in sostanza, se
l’articolo 101, paragrafo 1, TFUE debba essere interpretato nel senso che la
sola circostanza che un contratto di locazione commerciale di un supermercato
situato in un centro commerciale contenga una clausola che accorda al
locatario il diritto di opporsi alla locazione da parte del locatore,
all’interno del medesimo centro, di spazi commerciali ad altri locatari,
implichi che tale contratto abbia per oggetto di restringere la concorrenza ai
sensi di tale disposizione.  
  
---|---  
  
16

|

Si deve ricordare che, perché ricada nel divieto enunciato all’articolo 101,
paragrafo 1, TFUE, un accordo deve avere «per oggetto o per effetto» di
impedire, restringere o falsare il gioco della concorrenza in seno al mercato
interno. Secondo una giurisprudenza costante della Corte a partire dalla
sentenza LTM (56/65, EU:C:1966:38), l’alternatività di tali condizioni,
espressa dalla disgiunzione «o», rende necessario innanzitutto considerare
l’oggetto stesso dell’accordo, tenuto conto del contesto economico nel quale
quest’ultimo deve trovare applicazione (v., in particolare, sentenze Pierre
Fabre Dermo-Cosmétique, C‑439/09, EU:C:2011:649, punto 34 e giurisprudenza ivi
citata, nonché Allianz Hungária Biztosító e a., C‑32/11, EU:C:2013:160, punto
33).  
  
---|---  
  
17

|

Pertanto, nel caso in cui venga dimostrato l’oggetto anticoncorrenziale di un
accordo, non è necessario indagare i suoi effetti sulla concorrenza. Però, nel
caso in cui l’analisi del contenuto dell’accordo non abbia rivelato un grado
sufficiente di dannosità per la concorrenza, occorrerà esaminare i suoi
effetti e, per poterlo vietare, dovranno sussistere tutti gli elementi
comprovanti che il gioco della concorrenza è stato, di fatto, impedito,
ristretto o falsato in modo sensibile (v., in particolare, sentenzeAllianz
Hungária Biztosító e a., C‑32/11, EU:C:2013:160, punto 34; v., in tal senso,
sentenze CB/Commissione, C‑67/13 P, EU:C:2014:2204, punto 52, nonché Dole Food
e Dole Fresh Fruit Europe/Commissione, C‑286/13 P, EU:C:2015:184, punto 116).  
  
---|---  
  
18

|

Per quanto riguarda la nozione di restrizione della concorrenza «per oggetto»,
la Corte ha dichiarato che essa dev’essere interpretata restrittivamente e che
può essere applicata solo ad alcuni tipi di coordinamento tra imprese che
presentano un grado di dannosità per la concorrenza sufficiente perché si
possa ritenere che l’esame dei loro effetti non sia necessario (v., in tal
senso, sentenza CB/Commissione, C‑67/13 P, EU:C:2014:2204, punto 58). Tale
giurisprudenza si fonda sul fatto che talune forme di coordinamento tra
imprese possono essere considerate, per loro stessa natura, dannose per il
buon funzionamento del normale gioco della concorrenza (sentenza
CB/Commissione, C‑67/13 P, EU:C:2014:2204, punto 50 e giurisprudenza ivi
citata).  
  
---|---  
  
19

|

È pacifico, a tale riguardo, che la probabilità che certi comportamenti
collusivi, quali quelli che portano alla fissazione orizzontale dei prezzi da
parte di cartelli, abbiano effetti negativi, in particolare, sul prezzo, sulla
quantità o sulla qualità dei prodotti e dei servizi, è talmente alta che può
essere ritenuto inutile, ai fini dell’applicazione dell’articolo 101,
paragrafo 1, TFUE, dimostrare che tali comportamenti hanno effetti concreti
sul mercato (v., in tal senso, in particolare, sentenza Clair, 123/83,
EU:C:1985:33, punto 22). L’esperienza, infatti, dimostra che tali
comportamenti determinano riduzioni della produzione e aumenti dei prezzi,
dando luogo ad una cattiva allocazione delle risorse a detrimento, in
particolare, dei consumatori (sentenza CB/Commissione, C‑67/13 P,
EU:C:2014:2204, punto 51).  
  
---|---  
  
20

|

Alla luce della giurisprudenza appena richiamata, il criterio giuridico
essenziale per determinare se un accordo comporti una restrizione della
concorrenza «per oggetto» risiede quindi nel rilievo che un simile accordo
presenta, di per sé, un grado di dannosità per la concorrenza sufficiente per
ritenere che non sia necessario individuarne gli effetti (v., in tal senso,
sentenza CB/Commissione, C‑67/13 P, EU:C:2014:2204, punto 57).  
  
---|---  
  
21

|

Nel caso di specie, dal fascicolo sottoposto alla Corte emerge che la Maxima
Latvija non si trova in una situazione di concorrenza con i centri commerciali
con i quali essa ha concluso i contratti di cui al procedimento principale.
Sebbene la Corte abbia già dichiarato che una circostanza di tale sorta non
esclude minimamente che un accordo possa configurare una restrizione della
concorrenza «per oggetto» (v., in tal senso, sentenza Allianz Hungária
Biztosító e a., C‑32/11, EU:C:2013:160, punto 43 e giurisprudenza ivi citata),
occorre tuttavia rilevare che gli accordi di cui al procedimento principale
non rientrano tra quelli che possono pacificamente essere considerati, per
loro stessa natura, dannosi per il buon funzionamento della concorrenza.  
  
---|---  
  
22

|

Anche laddove la clausola di cui trattasi avesse potenzialmente l’effetto di
restringere l’accesso dei concorrenti della Maxima Latvija a determinati
centri commerciali nei quali tale società gestisce un supermercato, una simile
circostanza, quand’anche dimostrata, non implica manifestamente che i
contratti che contengono tale clausola impediscono, restringono o falsano, per
via della stessa natura di quest’ultima, il gioco della concorrenza nel
mercato di riferimento, vale a dire il mercato locale del commercio al
dettaglio di prodotti alimentari.  
  
---|---  
  
23

|

Invero, considerato il contesto economico nel quale gli accordi, quali quelli
di cui al procedimento principale, devono essere applicati, l’analisi del loro
tenore non consentirebbe, alla luce degli elementi comunicati dal giudice del
rinvio, di rilevare, in maniera manifesta, un grado di dannosità per la
concorrenza sufficiente perché detti accordi possano essere considerati come
costitutivi di una restrizione della concorrenza per oggetto ai sensi
dell’articolo 101, paragrafo 1, TFUE.  
  
---|---  
  
24

|

Alla luce di tutte le considerazioni suesposte, occorre rispondere alla prima
questione affermando che l’articolo 101, paragrafo 1, TFUE dev’essere
interpretato nel senso che la sola circostanza che un contratto di locazione
commerciale di un supermercato situato in un centro commerciale contenga una
clausola che accorda al locatario il diritto di opporsi alla locazione da
parte del locatore, all’interno del medesimo centro, di spazi commerciali ad
altri locatari, non implica che tale contratto abbia per oggetto di
restringere la concorrenza ai sensi di tale disposizione.  
  
---|---  
  
Sulle questioni seconda, terza e quarta

25

|

Con le sue questioni seconda, terza e quarta, che occorre esaminare
congiuntamente, il giudice del rinvio chiede, in sostanza, a quali condizioni
contratti di locazione commerciale, quali quelli di cui al procedimento
principale, possano essere considerati come costitutivi di un accordo avente
«per effetto» di impedire, restringere o falsare il gioco della concorrenza,
ai sensi dell’articolo 101, paragrafo 1, TFUE.  
  
---|---  
  
26

|

A tale riguardo, la Corte ha dichiarato che ai fini della valutazione degli
effetti di un accordo sulla concorrenza si deve tenere conto del contesto
economico e giuridico in cui esso si inserisce e nel quale può concorrere, con
altri, a produrre un effetto globale sul gioco della concorrenza (sentenze
Delimitis, C‑234/89, EU:C:1991:91, punto 14 e giurisprudenza ivi citata,
nonché ordinanza Unilever Bestfoods/Commissione, C‑552/03 P, EU:C:2006:607,
punto 84).  
  
---|---  
  
27

|

Nel caso di specie, la valutazione dell’incidenza dei contratti in questione
sulla concorrenza richiede, in primo luogo, che si prendano in considerazione
tutti gli elementi che determinano l’accesso al mercato di riferimento, al
fine di valutare se, nei bacini di utenza in cui si inseriscono i centri
commerciali coperti da tali contratti, esistano concrete ed effettive
possibilità per un concorrente di stabilirvisi, in particolare attraverso
l’occupazione di spazi commerciali situati in altri centri commerciali ubicati
in tali aree o attraverso l’occupazione di altri spazi commerciali al di fuori
di tali centri commerciali. A tal fine, occorre prendere in considerazione,
segnatamente, la disponibilità e l’accessibilità del fondo commerciale nei
bacini di utenza interessati, nonché l’esistenza di barriere economiche,
amministrative o regolamentari che ostino all’entrata di nuovi concorrenti in
tali aree (v., per analogia, sentenza Delimitis, C‑234/89, EU:C:1991:91, punti
20 e 21).  
  
---|---  
  
28

|

In secondo luogo, occorre analizzare le condizioni nelle quali si sviluppa il
gioco della concorrenza sul mercato di riferimento. Si tratta, a questo
riguardo, di conoscere non solo il numero e la dimensione degli operatori
presenti su tale mercato, ma altresì il grado di concentrazione di detto
mercato, la fedeltà dei consumatori alle marche esistenti e le abitudini di
consumo (v., per analogia, sentenza Delimitis, C‑234/89, EU:C:1991:91, punto
22).  
  
---|---  
  
29

|

Solo qualora, al termine di un’approfondita analisi del contesto economico e
giuridico, nel quale si inseriscono i contratti di cui al procedimento
principale, nonché delle peculiarità del mercato di riferimento, venga
rilevato che l’accesso a tale mercato è reso difficile da tutti i contratti
simili individuati sul mercato, occorrerà in seguito analizzare in quale
misura questi ultimi contribuiscano a un’eventuale compartimentazione di tale
mercato, fermo restando che solo gli accordi che contribuiscono in maniera
significativa a tale compartimentazione sono vietati (v., per analogia,
sentenza Delimitis, C‑234/89, EU:C:1991:91, punti 23 e 24). L’importanza del
contributo di ciascun contratto di cui trattasi a tale effetto di blocco
globale dipende dalla posizione delle parti contraenti sul mercato in
questione e dalla durata dei contratti (v., per analogia, sentenza Delimitis,
C‑234/89, EU:C:1991:91, punto 25)  
  
---|---  
  
30

|

Inoltre, occorre precisare che, secondo una giurisprudenza costante della
Corte, l’articolo 101, paragrafo 1, TFUE non limita tale valutazione ai soli
effetti attuali, poiché la stessa deve tenere conto anche degli effetti
potenziali dell’accordo o della pratica in questione sulla concorrenza (v., in
tal senso, sentenza Asnef-Equifax e Administración del Estado, C‑238/05,
EU:C:2006:734, punto 50 e giurisprudenza ivi citata).  
  
---|---  
  
31

|

Alla luce delle considerazioni che precedono, occorre rispondere alle
questioni seconda, terza e quarta affermando che possono essere considerati
come costitutivi di un accordo avente «per effetto» di impedire, restringere o
falsare il gioco della concorrenza, ai sensi dell’articolo 101, paragrafo 1,
TFUE, i contratti di locazione commerciale, quali quelli di cui al
procedimento principale, di cui si accerti, al termine di un’approfondita
analisi del contesto economico e giuridico nel quale questi ultimi si
inseriscono, nonché delle peculiarità del mercato di riferimento interessato,
che contribuiscono in maniera significativa a un’eventuale compartimentazione
di tale mercato. L’importanza del contributo di ciascun contratto a tale
compartimentazione dipende, segnatamente, dalla posizione delle parti
contraenti su detto mercato e dalla durata di tale contratto.  
  
---|---  
  
Sulle spese

32

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Quarta Sezione) dichiara:  
  
---|---  
|  |

1)

|

L’articolo 101, paragrafo 1, TFUE dev’essere interpretato nel senso che la
sola circostanza che un contratto di locazione commerciale di un supermercato
situato in un centro commerciale contenga una clausola che accorda al
locatario il diritto di opporsi alla locazione da parte del locatore,
all’interno del medesimo centro, di spazi commerciali ad altri locatari, non
implica che tale contratto abbia per oggetto di restringere la concorrenza ai
sensi di tale disposizione.  
  
---|---  
|  |

2)

|

Possono essere considerati come costitutivi di un accordo avente «per effetto»
di impedire, restringere o falsare il gioco della concorrenza, ai sensi
dell’articolo 101, paragrafo 1, TFUE, i contratti di locazione commerciale,
quali quelli di cui al procedimento principale, di cui si accerti, al termine
di un’approfondita analisi del contesto economico e giuridico nel quale questi
ultimi si inseriscono, nonché delle peculiarità del mercato di riferimento
interessato, che contribuiscono in maniera significativa a un’eventuale
compartimentazione di tale mercato. L’importanza del contributo di ciascun
contratto a tale compartimentazione dipende, segnatamente, dalla posizione
delle parti contraenti su detto mercato e dalla durata di tale contratto.  
  
---|---  
|

Firme  
  
---|---  
  
* * *

( * ) Lingua processuale: il lettone.

  *[""]: Double quotes
  *[*]: Asterisk
  *[?]: Question mark

