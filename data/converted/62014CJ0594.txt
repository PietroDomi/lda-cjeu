

SENTENZA DELLA CORTE (Sesta Sezione)

10 dicembre 2015 ( * )

«Rinvio pregiudiziale — Spazio di libertà, sicurezza e giustizia — Procedure
di insolvenza — Regolamento (CE) n. 1346/2000 — Articolo 4, paragrafo 1 —
Determinazione della legge applicabile — Normativa di uno Stato membro che
prevede l’obbligo del dirigente di una società di rimborsarle i pagamenti
effettuati successivamente all’insorgere dell’insolvenza — Applicazione di
detta normativa ad una società costituita in un altro Stato membro — Articoli
49 TFUE e 54 TFUE — Restrizione alla libertà di stabilimento — Insussistenza»

Nella causa C‑594/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Bundesgerichtshof (Corte di giustizia
federale, Germania), con decisione del 2 dicembre 2014, pervenuta in
cancelleria il 22 dicembre 2014, nel procedimento

Simona Kornhaas

contro

Thomas Dithmar, nella veste di curatore fallimentare della Kornhaas Montage
und Dienstleistung Ltd,

LA CORTE (Sesta Sezione),

composta da F. Biltgen, presidente della Decima Sezione, facente funzione di
presidente della Sesta Sezione, M. Berger (relatore) e S. Rodin, giudici,

avvocato generale: M. Szpunar

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per S. Kornhaas, da W. Steinfeld, Rechtsanwalt;  
  
---|---  
  
—

|

per T. Dithmar, da C. Esser, Rechtsanwalt;  
  
---|---  
  
—

|

per la Commissione europea, da M. Wilderspin, in qualità di agente,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione dell’articolo
4 del regolamento (CE) n. 1346/2000 del Consiglio, del 29 maggio 2000,
relativo alle procedure di insolvenza (GU L 160, pag. 1), nonché degli
articoli 49 TFUE e 54 TFUE.  
  
---|---  
  
2

|

Tale domanda è stata presentata nel contesto di una controversia che vede
contrapposti l’avv. Dithmar, in veste di curatore fallimentare della Kornhaas
Montage und Dienstleistung Ltd (in prosieguo: la «società debitrice»), e la
sig.ra Kornhaas in merito ad un’azione di rifusione di pagamenti che
quest’ultima avrebbe effettuato in qualità di dirigente della società
debitrice in seguito al verificarsi dell’insolvenza di quest’ultima.  
  
---|---  
  
Contesto normativo

Il diritto dell’Unione

3

|

L’articolo 3 del regolamento n. 1346/2000, intitolato «Competenza
internazionale», così prevede:

«1. Sono competenti ad aprire la procedura di insolvenza i giudici dello Stato
membro nel cui territorio è situato il centro degli interessi principali del
debitore. Per le società e le persone giuridiche si presume che il centro
degli interessi principali sia, fino a prova contraria, il luogo in cui si
trova la sede legale.

2\. Se il centro degli interessi principali del debitore è situato nel
territorio di uno Stato membro, i giudici di un altro Stato membro sono
competenti ad aprire una procedura di insolvenza nei confronti del debitore
solo se questi possiede una dipendenza nel territorio di tale altro Stato
membro. Gli effetti di tale procedura sono limitati ai beni del debitore che
si trovano in tale territorio.

(...)».  
  
---|---  
  
4

|

L’articolo 4 del medesimo regolamento, intitolato «Legge applicabile», prevede
quanto segue:

«1. Salvo disposizione contraria del presente regolamento, si applica alla
procedura di insolvenza e ai suoi effetti la legge dello Stato membro nel cui
territorio è aperta la procedura [lo “Stato di apertura”].

2\. La legge dello Stato di apertura determina le condizioni di apertura, lo
svolgimento e la chiusura della procedura di insolvenza. Essa determina in
particolare:

(...)

|

m)

|

le disposizioni relative alla nullità, all’annullamento o all’inopponibilità
degli atti pregiudizievoli per la massa dei creditori».  
  
---|---  
  
Il diritto tedesco

5

|

L’articolo 64, paragrafi 1 e 2, della legge sulle società a responsabilità
limitata (Gesetz betreffend die Gesellschaften mit beschränkter Haftung, RGBl.
1898, pag. 846; in prosieguo: il «GmbHG»), nella sua versione applicabile ai
fatti di cui al procedimento principale, così disponeva:

«(1) In caso di insolvenza della società, gli amministratori sono tenuti a
presentare senza indugio, al più tardi tre settimane dopo il verificarsi
dell’insolvenza, un’istanza di avvio della procedura di insolvenza. Ciò vale
altresì, sostanzialmente, in caso di sovraindebitamento della società.

(2) Gli amministratori sono tenuti a rifondere alla società i pagamenti
effettuati successivamente all’insorgere dello stato di insolvenza della
società ovvero successivamente all’accertamento della situazione di
sovraindebitamento della stessa. (...)».  
  
---|---  
  
Causa principale e questioni pregiudiziali

6

|

L’avvocato Dithmar è il curatore della società debitrice, nel contesto di una
procedura di insolvenza avviata dall’Amtsgericht Erfurt (Tribunale cantonale
di Erfurt). La società debitrice, di cui la sig.ra Kornhaas era la dirigente,
era iscritta nella tipologia commerciale di una «private company limited by
shares» (in prosieguo: una «Limited») nel registro di commercio di Cardiff
(Regno Unito). Una succursale della società debitrice era stabilita in
Germania e, a tale titolo, era iscritta nel registro di commercio tenuto
dall’Amtsgericht Jena (Tribunale cantonale di Jena). La società debitrice, che
era essenzialmente attiva in quest’ultimo Stato membro, aveva per scopo
sociale l’installazione di sistemi di ventilazione e la prestazione di servizi
connessi.  
  
---|---  
  
7

|

L’avvocato Dithmar, facendo valere che la società debitrice era insolvente
almeno dal 1o novembre 2006 e che la sig.ra Kornhaas, tra l’11 dicembre 2006 e
il 26 febbraio 2007, aveva effettuato taluni pagamenti a carico di detta
società per un importo totale di EUR 110151,66, ha promosso avverso la sig.ra
Kornhaas un’azione di rifusione di tale somma sulla base dell’articolo 64,
paragrafo 2, prima frase, del GmbHG. Tale ricorso è stato accolto dal
Landgericht Erfurt (Tribunale regionale di Erfurt). Adito in appello dalla
sig.ra Kornhaas, l’Oberlandesgericht Jena (Tribunale regionale superiore di
Jena) ha confermato la sentenza pronunciata dal Landgericht Erfurt (Tribunale
regionale di Erfurt), pur autorizzando il ricorso per cassazione dinanzi al
Bundesgerichtshof (Corte federale di giustizia).  
  
---|---  
  
8

|

Il giudice del rinvio considera che il ricorso proposto dall’avvocato Dithmar
è fondato alla luce del diritto tedesco, in quanto l’articolo 64, paragrafo 2,
prima frase, del GmbHG ha lo scopo, sostanzialmente, di evitare la diminuzione
degli attivi della massa anteriormente all’avvio della procedura di insolvenza
e di garantire che tali attivi siano disponibili, nell’ambito di detta
procedura, al fine della soddisfazione paritaria dei creditori. Detta
disposizione, sebbene formalmente contenuta in una normativa sul diritto delle
società, rientrerebbe pertanto nel diritto fallimentare e sarebbe quindi
opponibile al dirigente di una Limited.  
  
---|---  
  
9

|

Il giudice del rinvio s’interroga tuttavia sulla compatibilità di tale
disposizione con il diritto dell’Unione. Al riguardo, deriverebbe
dall’articolo 4, paragrafo 1, del regolamento n. 1346/2000 che la legge
applicabile alla procedura di insolvenza e ai suoi effetti è la legge tedesca,
in quanto legge dello Stato membro sul territorio del quale la procedura è
aperta. Orbene, sarebbe discusso nella dottrina tedesca se l’articolo 64,
paragrafo 2, prima frase, del GmbHG possa essere opposto ai dirigenti di
società costituite in conformità al diritto di altri Stati dell’Unione
europea, ma aventi il nucleo dei loro interessi principali in Germania.  
  
---|---  
  
10

|

Secondo il giudice del rinvio, l’articolo 64, paragrafo 2, prima frase, del
GmbHG non disciplinerebbe le condizioni alle quali una società costituita in
conformità al diritto di un altro Stato dell’Unione può stabilire la propria
sede amministrativa in Germania, ma soltanto le conseguenze giuridiche di
siffatta decisione e di un comportamento lesivo dei suoi dirigenti. La libertà
di stabilimento non sarebbe quindi pregiudicata.  
  
---|---  
  
11

|

Ad ogni modo, l’eventuale restrizione alla libertà di stabilimento che
l’applicazione dell’articolo 64, paragrafo 2, prima frase, del GmbHG
comporterebbe sarebbe giustificata, in quanto sarebbe applicata in modo non
discriminatorio, risponderebbe a motivi imperativi di interesse generale, cioè
la tutela dei creditori, sarebbe idonea a conservare la massa o a
ricostituirla e non eccederebbe quanto necessario per raggiungere tale
obiettivo.  
  
---|---  
  
12

|

Il giudice del rinvio osserva tuttavia che la giurisprudenza della Corte
derivante, segnatamente, dalle sentenze Überseering (C‑208/00, EU:C:2002:632)
e Inspire Art (C‑167/01, EU:C:2003:512) potrebbe del pari essere interpretata
nel senso che le relazioni interne tra le società costituite in uno Stato
membro, ma esercenti la loro attività principale in un altro Stato membro,
appartengono, nell’ambito della libertà di stabilimento, al diritto societario
dello Stato in cui sono state costituite. L’applicazione dell’articolo 64,
paragrafo 2, prima frase, del GmbHG ai dirigenti di società di un altro Stato
membro potrebbe quindi essere in contrasto con la libertà di stabilimento, ai
sensi degli articoli 49 TFUE e 54 TFUE.  
  
---|---  
  
13

|

È in tale contesto che il Bundesgerichtshof (Corte federale di giustizia) ha
deciso di sospendere il procedimento e di sottoporre alla Corte le seguenti
questioni pregiudiziali:

|

«1)

|

Se a un’azione promossa dal curatore fallimentare dinanzi a un giudice tedesco
nei confronti del direttore di una Limited di diritto inglese o gallese, in
relazione alla quale sia stata avviata la procedura di insolvenza in Germania
ai sensi dell’articolo 3, paragrafo 1, del regolamento n. 1346/2000, volta ad
ottenere la rifusione di pagamenti eseguiti prima dell’avvio della procedura
di insolvenza ma successivamente all’insorgere dello stato insolvenza, si
applichi la legge tedesca in materia di procedure di insolvenza ai sensi
dell’articolo 4, paragrafo 1, del regolamento n. 1346/2000.  
  
---|---  
  
2)

|

Se un’azione del tipo sopra descritto violi la libertà di stabilimento ai
sensi degli articoli 49 TFUE e 54 TFUE».  
  
---|---  
  
Sulle questioni pregiudiziali

Sulla prima questione

14

|

Con la sua prima questione il giudice del rinvio chiede sostanzialmente se
l’articolo 4 del regolamento n. 1346/2000 debba essere interpretato nel senso
che rientra nel suo ambito d’applicazione l’azione diretta contro il dirigente
di una società di diritto inglese o gallese, che costituisce oggetto di una
procedura di insolvenza aperta in Germania, intentata dinanzi a un giudice
tedesco da parte del curatore di tale società e volta ad ottenere, sulla base
di una disposizione nazionale come l’articolo 64, paragrafo 2, prima frase,
del GmbHG, la rifusione di pagamenti effettuati da tale dirigente
anteriormente all’apertura della procedura di insolvenza, ma successivamente
alla data in cui è stato stabilito l’insorgere dell’insolvenza di tale
società.  
  
---|---  
  
15

|

In tale contesto, la Corte ha già dichiarato che l’articolo 3, paragrafo 1,
del regolamento n. 1346/2000, deve essere interpretato nel senso che i giudici
dello Stato membro nel cui territorio sia stata avviata la procedura di
insolvenza relativa al patrimonio di una società sono competenti, sulla base
di tale disposizione, a pronunciarsi in merito ad un’azione promossa dal
curatore fallimentare di tale società nei confronti dell’amministratore della
società stessa, volta ad ottenere la rifusione di pagamenti eseguiti
successivamente all’insorgere dell’insolvenza della società medesima ovvero
successivamente all’accertamento della situazione di sovraindebitamento della
stessa (sentenza H, C‑295/13, EU:C:2014:2410, punto 26).  
  
---|---  
  
16

|

La Corte ha basato tale decisione sulla considerazione che, in particolare,
una disposizione nazionale, come l’articolo 64, paragrafo 2, prima frase, del
GmbHG, in forza della quale l’amministratore di una società insolvente deve
rifondere pagamenti che ha effettuato per conto di tale società in seguito
all’insorgere dell’insolvenza, deroga alle disposizioni comuni del diritto
civile commerciale in ragione dello stato di insolvenza di tale società. Essa
ne ha dedotto che un’azione basata su tale disposizione, proposta nel contesto
di una procedura di insolvenza, rientra tra le azioni che derivano
direttamente dalla procedura di insolvenza e che vi si inseriscono
strettamente (v., in tal senso, sentenza H, C‑295/13, EU:C:2014:2410, punti 23
e 24).  
  
---|---  
  
17

|

Quindi, anche se, nella sentenza H (C‑295/13, EU:C:2014:2410), la soluzione
fornita dalla Corte alla domanda di pronuncia pregiudiziale riguardava
l’articolo 3 del regolamento n. 1346/2000 nonché la competenza internazionale
di un giudice nazionale a statuire su un’azione basata su una disposizione
nazionale come l’articolo 64, paragrafo 2, prima frase, del GmbHG, essa ha
nondimeno chiaramente qualificato siffatta disposizione di diritto nazionale
come rientrante nel diritto fallimentare. Ne deriva che quest’ultima
disposizione deve essere considerata appartenente alla legge applicabile alla
procedura di insolvenza e ai suoi effetti, ai sensi dell’articolo 4, paragrafo
1, del regolamento n. 1346/2000. In quanto tale, la suddetta disposizione di
diritto nazionale, che produce, tra gli altri effetti, quello di obbligare,
eventualmente, il dirigente di una società a rifondere pagamenti che ha
effettuato per conto di quest’ultima in seguito all’insorgere dell’insolvenza,
può essere applicata, conformemente all’articolo 4, paragrafo 1, del
regolamento n. 1346/2000, dal giudice nazionale adito con la procedura di
insolvenza in quanto norma dello Stato membro nel territorio del quale la
procedura di insolvenza è stata aperta (in prosieguo: la «lex fori
concursus»).  
  
---|---  
  
18

|

Si deve aggiungere al riguardo che l’articolo 64, paragrafo 2, prima frase,
del GmbHG va letto in combinato disposto con il paragrafo 1 di tale articolo,
il quale prevede, in sostanza, che, in caso di insolvenza o di
sovraindebitamento di una società, i membri del suo organo rappresentativo
sono tenuti a proporre senza indugio, e comunque entro le tre settimane
successive all’insorgere dell’insolvenza o del sovraindebitamento, una domanda
di apertura della procedura di insolvenza. Così, l’articolo 64, paragrafo 2,
prima frase del GmbHG permette in particolare che sorga la responsabilità
personale dei dirigenti di una società insolvente o sovraindebitata che hanno
omesso di chiedere l’apertura di una procedura di insolvenza in violazione
dell’articolo 64, paragrafo 1, del GmbHG. Infatti, una volta avviata tale
procedura, per regola generale non spetta più al dirigente della società
insolvente, bensì al suo curatore effettuare o autorizzare pagamenti per conto
di essa. Ne deriva che, se il dirigente di una società in stato di insolvenza
si è conformato all’obbligo prescritto dall’articolo 64, paragrafo 1, del
GmbHG, la sanzione prevista, in sostanza, dall’articolo 64, paragrafo 2, prima
frase, del GmbHG, non si applicherà.  
  
---|---  
  
19

|

Orbene, l’articolo 4, paragrafo 2, del regolamento n. 1346/2000 prevede, in
particolare, che la lex fori concursus determina le «condizioni di apertura»
della procedura d’insolvenza. Al fine di garantire l’effetto utile di tale
disposizione, quest’ultima deve essere interpretata nel senso che rientrano
nel suo ambito d’applicazione, in primo luogo, le condizioni preliminari per
l’apertura di una procedura di insolvenza, in secondo luogo, le regole che
designano i soggetti che hanno l’obbligo di chiedere l’apertura di tale
procedura e, in terzo luogo, le conseguenze di una violazione di detto
obbligo. Conseguentemente, disposizioni nazionali, come l’articolo 64,
paragrafi 1 e 2, prima frase, del GmbHG, aventi sostanzialmente l’effetto di
sanzionare un inadempimento all’obbligo di chiedere l’apertura di una
procedura di insolvenza, vanno considerate, anche sotto tale profilo, nel
senso che rientrano nell’ambito d’applicazione dell’articolo 4 del regolamento
n. 1346/2000.  
  
---|---  
  
20

|

Inoltre, una disposizione come l’articolo 64, paragrafo 2, prima frase, del
GmbHG contribuisce alla realizzazione di un obiettivo che è intrinsecamente
legato, mutatis mutandis, ad ogni procedura di insolvenza, cioè alla
prevenzione di possibili diminuzioni della massa, anteriormente alla procedura
di insolvenza, allo scopo di una soddisfazione paritaria dei creditori.
Quindi, siffatta disposizione sembra perlomeno assimilabile ad una norma che
comporta «l’inopponibilità degli atti pregiudizievoli per la massa dei
creditori» la quale, in forza dell’articolo 4, paragrafo 2, lettera m), del
regolamento n. 1346/2000, rientra nella lex fori concursus.  
  
---|---  
  
21

|

In tal contesto, occorre rispondere alla prima questione dichiarando che
l’articolo 4 del regolamento n. 1346/2000 deve essere interpretato nel senso
che rientra nel suo ambito d’applicazione l’azione diretta avverso il
dirigente di una società di diritto inglese o gallese, che costituisce oggetto
di una procedura di insolvenza aperta in Germania, proposta dinanzi ad un
giudice tedesco dal curatore di tale società e volta ad ottenere, sulla base
di una disposizione nazionale come l’articolo 64, paragrafo 2, prima frase,
del GmbHG, la rifusione di pagamenti effettuati da tale dirigente
anteriormente all’apertura della procedura di insolvenza, ma successivamente
alla data in cui l’insorgere dell’insolvenza di tale società è stato fissato.  
  
---|---  
  
Sulla seconda questione

22

|

Con la sua seconda questione, il giudice del rinvio chiede sostanzialmente se
gli articoli 49 TFUE e 54 TFUE ostino all’applicazione di una disposizione
nazionale come l’articolo 64, paragrafo 2, prima frase, del GmbHG, al
dirigente di una società di diritto inglese o gallese che costituisce oggetto
di una procedura di insolvenza aperta in Germania.  
  
---|---  
  
23

|

Al riguardo, dalla giurisprudenza della Corte deriva che, al ricorrere di
taluni presupposti, il rifiuto, da parte di uno Stato membro, di riconoscere
la capacità giuridica di una società costituita in conformità al diritto di un
altro Stato membro in cui essa ha la sua sede statutaria per il motivo,
segnatamente, che la società avrebbe trasferito la propria sede effettiva sul
suo territorio può costituire una restrizione alla libertà di stabilimento
incompatibile, in linea di principio, con gli articoli 49 TFUE e 54 TFUE (v.,
in tal senso, sentenza Überseering, C‑208/00, EU:C:2002:632, punto 82).  
  
---|---  
  
24

|

La Corte ha parimenti già deciso che, nei limiti in cui talune disposizioni
nazionali relative al capitale minimo sono incompatibili con la libertà di
stabilimento, come garantita dal Trattato, ciò vale necessariamente anche
riguardo alle sanzioni collegate alla mancata osservanza di detti obblighi,
come la responsabilità personale e solidale degli amministratori, qualora il
capitale non raggiunga l’importo minimo previsto dalla normativa nazionale e
qualora esso scenda, in corso d’attività, sotto tale importo (v., in tal
senso, sentenza Inspire Art, C‑167/01, EU:C:2003:512, punto 141).  
  
---|---  
  
25

|

Tuttavia, riguardo ad una disposizione nazionale come l’articolo 64, paragrafo
2, prima frase, del GmbHG, è giocoforza constatare che essa non riguarda né il
rifiuto, da parte di uno Stato membro, di riconoscere la capacità giuridica di
una società costituita in conformità al diritto di un altro Stato membro e che
abbia trasferito la propria sede effettiva sul territorio del primo Stato
membro, né la responsabilità personale degli amministratori, qualora il
capitale di tale società non raggiunga l’importo minimo previsto dalla
normativa nazionale.  
  
---|---  
  
26

|

Infatti, deriva, in primo luogo, dalla decisione di rinvio che la capacità
giuridica della società debitrice non è in nessun modo rimessa in discussione
nel contesto della causa principale. La formulazione dell’articolo 64,
paragrafo 2, prima frase, del GmbHG sembra addirittura escludere che tale
capacità possa essere rimessa in discussione, in quanto l’applicazione di tale
disposizione presuppone l’esistenza di una «società».  
  
---|---  
  
27

|

In secondo luogo, la responsabilità personale dei dirigenti di una società
sulla base dell’articolo 64, paragrafo 2, prima frase, del GmbHG è collegata
non al fatto che il capitale di tale società non raggiunga l’importo minimo
previsto dalla normativa tedesca o dalla normativa in conformità alla quale
detta società è stata costituita, bensì soltanto al fatto che,
sostanzialmente, i dirigenti di tale società hanno effettuato pagamenti in un
periodo in cui sarebbero stati tenuti a chiedere, in forza dell’articolo 64,
paragrafo 1, del GmbHG, l’apertura di una procedura di insolvenza.  
  
---|---  
  
28

|

Alla luce di quanto precede, l’applicazione di una disposizione nazionale come
l’articolo 64, paragrafo 2, prima frase, del GmbHG non riguarda affatto la
costituzione di una società in un determinato Stato membro né il suo ulteriore
stabilimento di un altro Stato membro, in quanto tale disposizione di diritto
nazionale trova applicazione soltanto successivamente alla costituzione di
detta società, nell’ambito della sua attività e, più precisamente, o a partire
dal momento in cui essa va considerata insolvente, secondo il diritto
nazionale applicabile in forza dell’articolo 4 del regolamento n. 1346/2000, o
a partire dal momento in cui il suo sovraindebitamento è stato constatato in
conformità al diritto nazionale. Una disposizione nazionale come l’articolo
64, paragrafo 2, prima frase, del GmbHG non può, pertanto, pregiudicare la
libertà di stabilimento.  
  
---|---  
  
29

|

Di conseguenza, occorre rispondere alla seconda questione dichiarando che gli
articoli 49 TFUE e 54 TFUE non ostano all’applicazione di una disposizione
nazionale come l’articolo 64, paragrafo 2, prima frase, del GmbHG al dirigente
di una società di diritto inglese o gallese che costituisce oggetto di una
procedura di insolvenza aperta in Germania.  
  
---|---  
  
Sulle spese

30

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Sesta Sezione) dichiara:  
  
---|---  
|  |

1)

|

L’articolo 4 del regolamento (CE) n. 1346/2000 del Consiglio, del 29 maggio
2000, relativo alle procedure di insolvenza, va interpretato nel senso che
rientra nel suo ambito d’applicazione l’azione diretta avverso il dirigente di
una società di diritto inglese o gallese, che costituisce oggetto di una
procedura di insolvenza aperta in Germania, proposta dinanzi ad un giudice
tedesco dal curatore di tale società e volta ad ottenere, sulla base di una
disposizione nazionale come l’articolo 64, paragrafo 2, prima frase, della
legge sulle società a responsabilità limitata, la rifusione di pagamenti
effettuati da tale dirigente anteriormente all’apertura della procedura di
insolvenza, ma successivamente alla data in cui l’insorgere dell’insolvenza di
tale società è stato fissato.  
  
---|---  
|  |

2)

|

Gli articoli 49 TFUE e 54 TFUE non ostano all’applicazione di una disposizione
nazionale come l’articolo 64, paragrafo 2, prima frase, della legge sulle
società a responsabilità limitata al dirigente di una società di diritto
inglese o gallese che costituisce oggetto di una procedura di insolvenza
aperta in Germania.  
  
---|---  
|

Firme  
  
---|---  
  
* * *

( * ) Lingua processuale: il tedesco.

  *[""]: Double quotes
  *[*]: Asterisk
  *[?]: Question mark

