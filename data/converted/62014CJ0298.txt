

SENTENZA DELLA CORTE (Seconda Sezione)

6 ottobre 2015 ( * )

«Rinvio pregiudiziale — Libera circolazione delle persone — Articoli 45 TFUE e
49 TFUE — Lavoratori — Impieghi nella pubblica amministrazione — Direttiva
2005/36/CE — Riconoscimento delle qualifiche professionali — Nozione di
“professione regolamentata” — Ammissione a un concorso per l’assunzione di
referendari presso la Cour de cassation (Belgio)»

Nella causa C‑298/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dal Conseil d’État (Belgio), con decisione
del 15 maggio 2014, pervenuta in cancelleria il 16 giugno 2014, nel
procedimento

Alain Brouillard

contro

Jury du concours de recrutement de référendaires près la Cour de cassation,

Stato belga,

LA CORTE (Seconda Sezione),

composta da R. Silva de Lapuerta (relatore), presidente di sezione, J.-C.
Bonichot, A. Arabadjiev, J. L. da Cruz Vilaça e C. Lycourgos, giudici,

avvocato generale: E. Sharpston

cancelliere: V. Tourrès, amministratore

vista la fase scritta del procedimento e in seguito all’udienza del 25 marzo
2015,

considerate le osservazioni presentate:

—

|

per A. Brouillard, da lui stesso;  
  
---|---  
  
—

|

per il governo belga, da M. Jacobs, L. Van den Broeck e C. Pochet, in qualità
di agenti, assistite da P. Levert e P.-E. Parigi, avocats;  
  
---|---  
  
—

|

per il governo italiano, da G. Palmieri, in qualità di agente, assistita da S.
Fiorentino, avvocato dello Stato;  
  
---|---  
  
—

|

per la Commissione europea, da J. Hottiaux e H. Støvlbæk, in qualità di
agenti,  
  
---|---  
  
sentite le conclusioni dell’avvocato generale, presentate all’udienza del 18
giugno 2015,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 45 TFUE e 49 TFUE nonché della direttiva 2005/36/CE del Parlamento
europeo e del Consiglio, del 7 settembre 2005, relativa al riconoscimento
delle qualifiche professionali (GU L 255, pag. 22).  
  
---|---  
  
2

|

Questa domanda è stata proposta nel quadro di una controversia tra il sig.
Brouillard e la commissione giudicatrice del concorso per l’assunzione di
referendari presso la Cour de cassation (in prosieguo: la «commissione
giudicatrice») e lo Stato belga, in merito alla decisione della commissione
giudicatrice di respingere la domanda di iscrizione a detto concorso
presentata dal sig. Brouillard.  
  
---|---  
  
Contesto normativo

Diritto dell’Unione

3

|

Il considerando 41 della direttiva 2005/36 enuncia quanto segue:

«La presente direttiva non pregiudica l’applicazione dell’articolo [45,
paragrafo 4, TFUE] e dell’articolo [51 TFUE] concernenti in particolare i
notai».  
  
---|---  
  
4

|

L’articolo 1 di tale direttiva, intitolato «Oggetto», così dispone:

«La presente direttiva fissa le regole con cui uno Stato membro (in seguito
denominato “Stato membro ospitante”), che sul proprio territorio subordina
l’accesso a una professione regolamentata o il suo esercizio al possesso di
determinate qualifiche professionali, accetta come condizione sufficiente per
l’accesso alla professione e il suo esercizio le qualifiche professionali
acquisite in uno o più Stati membri (in seguito denominati “Stati membri
d’origine”) e che permettono al titolare di tali qualifiche di esercitarvi la
stessa professione».  
  
---|---  
  
5

|

L’articolo 2 di detta direttiva, intitolato «Ambito di applicazione», così
recita:

«1. La presente direttiva si applica a tutti i cittadini di uno Stato membro
che vogliano esercitare, come lavoratori subordinati o autonomi, compresi i
liberi professionisti, una professione regolamentata in uno Stato membro
diverso da quello in cui hanno acquisito le loro qualifiche professionali.

(...)».  
  
---|---  
  
6

|

L’articolo 3 della direttiva 2005/36, intitolato «Definizioni», è del seguente
tenore:

«1. Ai fini della presente direttiva si applicano le seguenti definizioni:

|

a)

|

“professione regolamentata”: attività, o insieme di attività professionali,
l’accesso alle quali e il cui esercizio, o una delle cui modalità di
esercizio, è subordinata direttamente o indirettamente, in base a disposizioni
legislative, regolamentari o amministrative, al possesso di determinate
qualifiche professionali; in particolare costituisce una modalità di esercizio
l’impiego di un titolo professionale riservato da disposizioni legislative,
regolamentari o amministrative a chi possiede una specifica qualifica
professionale. Quando non si applica la prima frase, è assimilata ad una
professione regolamentata una professione di cui al paragrafo 2;  
  
---|---  
  
b)

|

“qualifiche professionali”: le qualifiche attestate da un titolo di
formazione, un attestato di competenza – di cui all’articolo 11, lettera a),
punto i) – e/o un’esperienza professionale;  
  
---|---  
  
c)

|

“titolo di formazione”: diplomi, certificati e altri titoli rilasciati da
un’autorità di uno Stato membro designata ai sensi delle disposizioni
legislative, regolamentari e amministrative di tale Stato membro e che
sanciscono una formazione professionale acquisita in maniera preponderante
nella Comunità. Quando non si applica la prima frase, è assimilato ad un
titolo di formazione un titolo di cui al paragrafo 3;  
  
---|---  
  
(...)

e)

|

“formazione regolamentata”: qualsiasi formazione specificamente orientata
all’esercizio di una professione determinata e consistente in un ciclo di
studi completato, eventualmente, da una formazione professionale, un tirocinio
professionale o una pratica professionale.  
  
---|---  
  
(...)».  
  
7

|

Ai sensi dell’articolo 4 di detta direttiva, intitolato «Effetti del
riconoscimento»:

«1. Il riconoscimento delle qualifiche professionali da parte dello Stato
membro ospitante permette al beneficiario di accedere in tale Stato membro
alla stessa professione per la quale è qualificato nello Stato membro
d’origine e di esercitarla alle stesse condizioni dei cittadini dello Stato
membro ospitante.

2\. Ai fini della presente direttiva, la professione che l’interessato intende
esercitare nello Stato membro ospitante sarà quella per la quale è qualificato
nel proprio Stato membro d’origine, se le attività coperte sono comparabili».  
  
---|---  
  
8

|

L’articolo 13 di detta direttiva, intitolato «Condizioni del riconoscimento»,
dispone quanto segue:

«1. Se, in uno Stato membro ospitante, l’accesso a una professione
regolamentata o il suo esercizio è subordinato al possesso di determinate
qualifiche professionali, l’autorità competente di tale Stato membro dà
accesso alla professione e ne consente l’esercizio, alle stesse condizioni dei
suoi cittadini, ai richiedenti in possesso dell’attestato di competenza o del
titolo di formazione prescritto, per accedere alla stessa professione o
esercitarla sul suo territorio, da un altro Stato membro.

(...)».  
  
---|---  
  
Il diritto belga

9

|

L’articolo 135 bis del codice giudiziario belga così recita:

«La Cour de cassation è assistita da referendari in numero non inferiore a
cinque e non superiore a trenta, come determinato dal Ministro della
Giustizia.

Il primo presidente e il procuratore generale determinano, di comune accordo,
il numero di referendari posti sotto la loro rispettiva autorità.

I referendari preparano il lavoro dei consiglieri e dei membri della procura;
essi partecipano ai compiti di documentazione e a quelli di traduzione e
pubblicazione delle sentenze e alla concordanza dei testi in lingua francese e
in lingua neerlandese».  
  
---|---  
  
10

|

L’articolo 259 duodecies di tale codice prevede quanto segue:

«Per poter essere nominato referendario presso la Cour de cassation, il
candidato deve aver compiuto venticinque anni e disporre del titolo di
dottorato o di laurea in giurisprudenza.

I candidati sono classificati, ai fini della loro nomina, in sede di concorso.

La Cour determina la materia dei concorsi in base alle esigenze del servizio.
Essa stabilisce i requisiti per i concorsi e forma le commissioni
giudicatrici.

Ogni commissione giudicatrice è composta, in osservanza dell’equilibrio
linguistico, di due membri della Cour designati dal primo presidente della
Cour de cassation, di due membri della procura designati dal procuratore
generale presso detta Cour e di quattro persone esterne all’istituzione,
designate dal Re su due elenchi comprendenti ciascuno quattro candidati,
ciascuno in regola con l’equilibrio linguistico e proposti rispettivamente dal
primo presidente e dal procuratore generale.

La durata di validità di un concorso è di (sei) anni».  
  
---|---  
  
11

|

Ai sensi dell’articolo 259 terdecies di detto codice:

«I referendari sono nominati dal Re per un tirocinio triennale in funzione
della classifica di cui all’articolo 259 duodecies. Al termine di questi tre
anni, la nomina diventa definitiva, salvo decisione contraria del Re,
esclusivamente su proposta, secondo i casi, del primo presidente o del
procuratore generale, non oltre il terzo trimestre del terzo anno di
tirocinio.

Il primo presidente della Cour de cassation e il procuratore generale presso
detta Cour designano, di comune accordo, i referendari tirocinanti e i
referendari nominati a titolo definitivo che sono collocati sotto l’autorità
dell’uno e quelli che sono collocati sotto l’autorità dell’altro».  
  
---|---  
  
Procedimento principale e questioni pregiudiziali

12

|

Il sig. Brouillard, cittadino belga, è impiegato in qualità di addetto al
servizio della documentazione e concordanza dei testi presso la Cour de
cassation. Egli è laureato in traduzione, ha conseguito un diploma di
«candidature» in giurisprudenza e un diploma di studi specialistici in diritti
dell’uomo rilasciato da un’università belga nonché un master in
giurisprudenza, economia, gestione, a finalità professionale, con menzione in
diritto privato, specializzazione giurista‑linguista, rilasciato
dall’università di Poitiers (Francia) (in prosieguo: il «master a finalità
professionale»), grazie a corsi seguiti per corrispondenza.  
  
---|---  
  
13

|

Il 24 maggio 2011, il sig. Brouillard si è iscritto a un concorso per
l’assunzione di referendari presso la Cour de cassation.  
  
---|---  
  
14

|

Il 23 giugno 2011 egli ha presentato, presso la Comunità francese del Belgio,
una domanda di equipollenza completa del suo master a finalità professionale
con il diploma di master 2 in diritto belga.  
  
---|---  
  
15

|

Il 6 settembre 2011, il presidente della Cour de cassation ha notificato al
sig. Brouillard la decisione della commissione giudicatrice di dichiarare
irricevibile la sua domanda di iscrizione a detto concorso, rilevando che, per
poter essere nominato referendario presso la Cour de cassation, il candidato
dev’essere titolare di un diploma di dottorato, di laurea o di master in
giurisprudenza ottenuto presso un’università belga, e ciò al fine di garantire
l’idoneità del candidato a esercitare detta professione in Belgio. In tale
decisione la commissione giudicatrice ha evidenziato che il sig. Brouillard
non soddisfaceva detto requisito, dal momento che la Comunità francese del
Belgio non aveva riconosciuto l’equipollenza del suo master a finalità
professionale a uno dei gradi di dottorato, di laurea o di master in
giurisprudenza conferiti in Belgio, e che egli non aveva seguito un programma
di equipollenza presso un’università belga.  
  
---|---  
  
16

|

Il 27 ottobre 2011, la Comunità francese del Belgio ha respinto la domanda del
sig. Brouillard mirante a che il master a finalità professionale
dell’interessato fosse riconosciuto equipollente al grado accademico di master
in giurisprudenza e ha limitato l’equipollenza al grado accademico generico di
master. Questa decisione di rigetto era fondata su un avviso sfavorevole della
commissione di equipollenza, sezione diritto e criminologia, della Comunità
francese del Belgio, la cui motivazione era la seguente:

«

|

—

|

Il possesso di un diploma che attesta il compimento di studi di diritto
certifica un’idoneità e una competenza tecnica connesse alle caratteristiche
dell’ordinamento giuridico in relazione al quale è stato rilasciato; pertanto,
analoghi studi compiuti all’estero non corrispondono ai requisiti delle
facoltà di giurisprudenza nella Comunità francese del Belgio, facoltà che
formano i loro studenti a funzioni di giurista nell’ordinamento giuridico
belga;  
  
---|---  
  
—

|

talune attività di insegnamento indispensabili per il completamento, nella
Comunità francese del Belgio, degli studi del secondo ciclo in giurisprudenza
(segnatamente diritto delle obbligazioni, diritto dei contratti, diritto
amministrativo, legislazione sociale…) non sono state acquisite nell’ambito
dell’ottenimento del [master a finalità professionale], di cui si chiede
l’equipollenza».  
  
---|---  
  
17

|

Il servizio pubblico federale di Giustizia ha pubblicato un estratto che
comunica che, con regi decreti del 20 settembre 2012, sono stati nominati tre
referendari presso la Cour de cassation per un tirocinio triennale (Moniteur
belge del 28 settembre 2012, pag. 59905).  
  
---|---  
  
18

|

Con due ricorsi proposti dinanzi al giudice del rinvio, il sig. Brouillard ha
chiesto l’annullamento della decisione della commissione giudicatrice e di
detti regi decreti.  
  
---|---  
  
19

|

È in questo contesto che il Conseil d’État ha deciso di sospendere il
procedimento e di proporre alla Corte le seguenti questioni pregiudiziali:

|

«1)

|

Se gli articoli 45 TFUE e 49 TFUE nonché la direttiva 2005/36 (…) debbano
essere interpretati nel senso che si applicano in una situazione in cui un
cittadino belga, che risiede in Belgio e non ha esercitato attività
professionali in un altro Stato membro, indica a sostegno della sua domanda di
partecipazione a un concorso per l’assunzione di referendari presso la Cour de
cassation belga di essere in possesso di un diploma rilasciato da
un’università francese, vale a dire un master [a finalità professionale],
rilasciato il 22 novembre 2010 dall’università francese di Poitiers.  
  
---|---  
  
2)

|

Se la funzione di referendario presso la Cour de cassation belga, per la quale
l’articolo 259 duodecies del codice giudiziario prevede che la nomina è
subordinata alla condizione di disporre del titolo di dottorato o di laurea in
giurisprudenza, sia regolamentata ai sensi dell’articolo 3 della (…) direttiva
2005/36 (…).  
  
---|---  
  
3)

|

Se la funzione di referendario presso la Cour de cassation, i cui compiti sono
definiti dall’articolo 135 bis del codice giudiziario, costituisca un impiego
nella pubblica amministrazione ai sensi dell’articolo 45, paragrafo 4, TFUE e
se quest’ultima disposizione escluda pertanto l’applicazione degli articoli 45
TFUE e 49 TFUE e della direttiva 2005/36 (…).  
  
---|---  
  
4)

|

Qualora gli articoli 45 TFUE e 49 TFUE e la direttiva 2005/36 (…) siano
applicabili nella fattispecie, se dette disposizioni debbano essere
interpretate nel senso che ostano a che la commissione giudicatrice (…)
subordini la partecipazione al concorso di cui trattasi al possesso di un
titolo di dottorato o di laurea in giurisprudenza rilasciati da un’università
belga o al riconoscimento, da parte della Comunità francese del Belgio,
competente in materia di insegnamento, dell’equipollenza accademica del
master, rilasciato al ricorrente dall’università francese di Poitiers, con un
grado di dottore, laureato o titolare di un master in diritto rilasciato da
un’università belga.  
  
---|---  
  
5)

|

Qualora gli articoli 45 TFUE e 49 TFUE e la direttiva 2005/36 (…) siano
applicabili nella fattispecie, se dette disposizioni debbano essere
interpretate nel senso che impongono alla commissione giudicatrice (…) di
comparare le qualifiche del ricorrente, risultanti dai suoi diplomi e della
sua esperienza professionale, con quelle conferite dal grado di dottore o
laureato in giurisprudenza rilasciato da un’università belga e, se del caso,
imporgli una misura compensativa di cui all’articolo 14 della direttiva
2005/36».  
  
---|---  
  
Sulla domanda di riapertura della fase orale

20

|

In seguito alla presentazione delle conclusioni dell’avvocato generale, il
ricorrente nel procedimento principale, con memoria depositata il 17 agosto
2015, ha chiesto alla Corte di riaprire la fase orale del procedimento. A tal
fine, il sig. Brouillard lamenta, in sostanza, taluni errori di traduzione in
alcune versioni linguistiche della domanda di pronuncia pregiudiziale e delle
conclusioni dell’avvocato generale, nonché un rischio di contraddizione tra la
sentenza della Corte nella presente causa e quella del Tribunale
Brouillard/Corte di giustizia (T‑420/13, EU:T:2015:633), nell’ipotesi in cui
non gli sarebbe possibile di far valere che dette conclusioni omettono, a suo
parere, di esaminare in profondità la questione della «convalida
dell’esperienza acquisita», di cui egli si avvale nelle due cause.  
  
---|---  
  
21

|

Si deve ricordare che, ai sensi dell’articolo 83 del regolamento di procedura
della Corte, quest’ultima, in qualsiasi momento, sentito l’avvocato generale,
può disporre la riapertura della fase orale del procedimento, in particolare
se essa non si ritiene sufficientemente edotta o quando, dopo la chiusura di
tale fase, una parte ha prodotto un fatto nuovo, tale da influenzare in modo
decisivo la decisione della Corte, oppure quando la causa dev’essere decisa in
base a un argomento che non è stato oggetto di discussione tra le parti o gli
interessati menzionati dall’articolo 23 dello Statuto della Corte di giustizia
dell’Unione europea.  
  
---|---  
  
22

|

La Corte giudica che nessuna ragione giustifichi la riapertura della fase
orale del procedimento nel caso di specie; in particolare, l’argomento dedotto
dal sig. Brouillard non si ricollega a nessuna delle ipotesi enunciate in
detta disposizione del regolamento di procedura.  
  
---|---  
  
23

|

Di conseguenza si deve respingere la domanda di riapertura della fase orale.  
  
---|---  
  
Sulle questioni pregiudiziali

Sulle questioni prima e terza

24

|

Con le sue questioni prima e terza, che occorre esaminare congiuntamente, il
giudice del rinvio chiede, in sostanza, da un lato, se gli articoli 45 TFUE e
49 TFUE si applichino a una situazione, quale quella in questione nel
procedimento principale, in cui il cittadino di uno Stato membro, residente e
occupato in detto Stato membro, è titolare di un diploma ottenuto presso un
altro Stato membro, di cui si avvale per chiedere la sua iscrizione a un
concorso per l’assunzione di referendari presso la Cour de cassation del primo
Stato membro e, dall’altro, se una siffatta situazione rientri nell’ambito
dell’articolo 45, paragrafo 4, TFUE.  
  
---|---  
  
25

|

A questo proposito, occorre anzitutto rilevare che l’articolo 49 TFUE, che
riguarda l’accesso alle attività autonome e il loro esercizio, non è
applicabile nel procedimento principale.  
  
---|---  
  
26

|

Quanto all’articolo 45 TFUE, in primo luogo, certamente risulta da una
consolidata giurisprudenza che le disposizioni del Trattato FUE in materia di
libera circolazione delle persone non possono essere applicate ad attività che
non presentino nessun elemento di collegamento a una qualsivoglia delle
situazioni previste dal diritto dell’Unione e i cui elementi siano tutti
confinati all’interno di un unico Stato membro (v. sentenze López Brea e
Hidalgo Palacios, C‑330/90 e C‑331/90, EU:C:1992:39, punto 7, nonché Uecker e
Jacquet, C‑64/96 e C‑65/96, EU:C:1997:285, punto 16).  
  
---|---  
  
27

|

Tuttavia, la Corte ha dichiarato che la libera circolazione delle persone non
sarebbe pienamente realizzata qualora gli Stati membri potessero negare il
godimento di dette disposizioni a quei loro cittadini che abbiano fatto uso
delle agevolazioni previste dal diritto dell’Unione e che abbiano acquisito,
grazie a queste ultime, qualifiche professionali in uno Stato membro diverso
da quello di cui essi possiedono la cittadinanza. Questa considerazione si
applica parimenti quando il cittadino di uno Stato membro ha acquisito, in un
altro Stato membro, una qualifica universitaria complementare alla sua
formazione di base, della quale egli intenda avvalersi dopo il suo ritorno nel
proprio paese d’origine (v. sentenza Kraus, C‑19/92, EU:C:1993:125, punti 16 e
17).  
  
---|---  
  
28

|

Nel caso di specie, il sig. Brouillard si avvale, nello Stato membro di cui è
cittadino, di un diploma universitario da lui ottenuto in un altro Stato
membro.  
  
---|---  
  
29

|

Di conseguenza, il godimento delle disposizioni del Trattato FUE relative alla
libera circolazione delle persone non può essergli negato. La circostanza che
tale diploma sia stato ottenuto a seguito di un corso per corrispondenza è
irrilevante a tale riguardo.  
  
---|---  
  
30

|

In secondo luogo, l’articolo 45, paragrafo 4, TFUE prevede che le disposizioni
di tale articolo non siano applicabili agli impieghi nella pubblica
amministrazione.  
  
---|---  
  
31

|

Tuttavia, quest’eccezione riguarda solo l’accesso di cittadini di altri Stati
membri a determinate funzioni nell’amministrazione pubblica (v. sentenze
Vougioukas, C‑443/93, EU:C:1995:394, punto 19; Grahame e Hollanders, C‑248/96,
EU:C:1997:543, punto 32; Schöning-Kougebetopoulou, C‑15/96, EU:C:1998:3, punto
13, nonché Österreichischer Gewerkschaftsbund, C‑195/98, EU:C:2000:655, punto
36).  
  
---|---  
  
32

|

Infatti, detta disposizione tiene conto dell’interesse legittimo che hanno gli
Stati membri a riservare ai propri cittadini un insieme di impieghi aventi un
rapporto con l’esercizio della potestà pubblica e la salvaguardia degli
interessi generali (v. sentenze Commissione/Belgio, 149/79, EU:C:1980:297,
punto 19, e Vougioukas, C‑443/93, EU:C:1995:394, punto 20).  
  
---|---  
  
33

|

Da ciò deriva che, a prescindere dal fatto che la funzione alla quale il sig.
Brouillard desidera accedere rientri o meno nell’ambito d’applicazione
dell’articolo 45, paragrafo 4, TFUE, detta disposizione è inapplicabile a una
situazione quale quella di cui al procedimento principale, poiché il sig.
Brouillard desidera accedere a una funzione nell’amministrazione pubblica
dello Stato membro di cui egli è cittadino.  
  
---|---  
  
34

|

Alla luce di ciò, occorre risolvere le questioni prima e terza dichiarando che
l’articolo 45 TFUE dev’essere interpretato nel senso che, da un lato, esso si
applica a una situazione, quale quella in questione nel procedimento
principale, in cui il cittadino di uno Stato membro, residente e occupato in
detto Stato membro, è titolare di un diploma ottenuto presso un altro Stato
membro, di cui si avvale per chiedere la sua iscrizione a un concorso per
l’assunzione di referendari presso la Cour de cassation del primo Stato membro
e, dall’altro, che una siffatta situazione non rientra nell’ambito
dell’articolo 45, paragrafo 4, TFUE.  
  
---|---  
  
Sulla seconda questione

35

|

Con la sua seconda questione, il giudice del rinvio chiede se la funzione di
referendario presso la Cour de cassation sia una «professione regolamentata»,
ai sensi della direttiva 2005/36.  
  
---|---  
  
36

|

Occorre ricordare che la definizione della nozione di «professione
regolamentata», ai sensi della direttiva 2005/36, rientra nell’ambito del
diritto dell’Unione (v. sentenze Rubino, C‑586/08, EU:C:2009:801, punto 23,
nonché Peñarroja Fa, C‑372/09 e C‑373/09, EU:C:2011:156, punto 27).  
  
---|---  
  
37

|

A norma dell’articolo 3, paragrafo 1, lettera a), di questa direttiva, la
nozione di «professione regolamentata» abbraccia un’attività, o insieme di
attività professionali, l’accesso alle quali e il cui esercizio, o una delle
cui modalità di esercizio, sono subordinati direttamente o indirettamente, in
forza di norme legislative, regolamentari o amministrative, al possesso di
determinate qualifiche professionali.  
  
---|---  
  
38

|

Come rilevato dall’avvocato generale nei paragrafi da 53 a 55 delle sue
conclusioni, dall’articolo 3, paragrafo 1, lettere b), c) ed e), della
direttiva 2005/36 risulta che la nozione di «specifica qualifica
professionale», che compare nell’articolo 3, paragrafo 1, lettera a), di tale
direttiva non va riferito a qualsiasi qualifica attestata da un titolo di
formazione di carattere generale, ma a quella corrispondente a un titolo di
formazione specificamente concepito per preparare i suoi titolari
all’esercizio di una determinata professione.  
  
---|---  
  
39

|

Nel caso di specie, i titoli di formazione richiesti dall’articolo 259
duodecies del codice giudiziario per poter accedere alla funzione di
referendario presso la Cour de cassation non mirano specificamente a preparare
i loro titolari a esercitare tale funzione, ma danno accesso a un ampio
ventaglio di professioni giuridiche.  
  
---|---  
  
40

|

Di conseguenza, questi titoli non conferiscono «specifiche qualifiche
professionali», ai sensi dell’articolo 3, paragrafo 1, lettera a), della
direttiva 2005/36, al possesso delle quali sarebbe subordinato l’accesso o
l’esercizio della funzione di referendario presso la Cour de cassation.  
  
---|---  
  
41

|

Inoltre, le disposizioni relative a tale funzione sono meno ricollegabili a
quelle che disciplinano una professione in quanto tale che a quelle relative a
un impiego presso un organo giurisdizionale.  
  
---|---  
  
42

|

Di conseguenza, detta funzione non costituisce una «professione
regolamentata», ai sensi della direttiva 2005/36, per cui quest’ultima non è
applicabile alla situazione in questione nel procedimento principale.  
  
---|---  
  
43

|

La circostanza che i referendari presso la Cour de cassation siano nominati in
base all’esito di un concorso, la cui materia è determinata in base alle
esigenze del servizio e la cui durata di validità è di sei anni, è irrilevante
ai fini di tale valutazione. Infatti, la Corte ha già dichiarato che il fatto
di essere prescelto in esito a una procedura diretta a selezionare un numero
predefinito di persone in base a una valutazione comparativa dei candidati,
piuttosto che tramite l’applicazione di criteri assoluti, e che conferisce un
titolo la cui validità è strettamente limitata nel tempo non può essere
considerato una «qualifica professionale», ai sensi dell’articolo 3, paragrafo
1, lettera b), della direttiva 2005/36 (v. sentenza Rubino, C‑586/08,
EU:C:2009:801, punto 32).  
  
---|---  
  
44

|

Le stesse conclusioni valgono quanto al fatto che, in base alle disposizioni
del codice giudiziario, la nomina dei referendari presso la Cour de cassation
diviene definitiva solo al termine di un tirocinio triennale. Infatti, da
queste disposizioni e dalle spiegazioni fornite dal governo belga in udienza
risulta che tale tirocinio risulta analogo a un periodo di prova al termine
del quale si può decidere di non procedere a una siffatta nomina definitiva.
Un tirocinio di tal genere non corrisponde pertanto a un periodo di formazione
che sarebbe necessario per l’esercizio delle funzioni di referendario presso
la Cour de cassation.  
  
---|---  
  
45

|

Alla luce di quanto sin qui esposto, occorre risolvere la seconda questione
dichiarando che la direttiva 2005/36 dev’essere interpretata nel senso che la
funzione di referendario presso la Cour de cassation non è una «professione
regolamentata», ai sensi di tale direttiva.  
  
---|---  
  
Sulle questioni quarta e quinta

46

|

In considerazione delle risposte fornite alle questioni dalla prima alla
terza, occorre esaminare le questioni quarta e quinta alla luce del solo
articolo 45 TFUE.  
  
---|---  
  
47

|

Con le sue questioni quarta e quinta, il giudice del rinvio chiede, in
sostanza, se l’articolo 45 TFUE debba essere interpretato nel senso che esso
osta a che la commissione giudicatrice di un concorso per l’assunzione di
referendari presso un organo giurisdizionale di uno Stato membro, quando
esamina una domanda di partecipazione a tale concorso presentata da un
cittadino di tale Stato membro, subordini tale partecipazione al possesso dei
diplomi richiesti dalla normativa di detto Stato membro o al riconoscimento
dell’equipollenza accademica di un diploma di master rilasciato
dall’università di un altro Stato membro, senza prendere in considerazione
l’insieme dei diplomi, certificati e altri titoli nonché l’esperienza
professionale pertinente dell’interessato, effettuando un confronto tra le
qualifiche professionali attestate da questi ultimi e quelle richieste da
detta normativa.  
  
---|---  
  
48

|

A questo proposito, occorre ricordare che, in mancanza di un’armonizzazione
dei requisiti per l’accesso a una professione, gli Stati membri hanno il
diritto di definire le conoscenze e le qualifiche necessarie all’esercizio di
tale professione e di pretendere la produzione di un diploma che attesti il
possesso di dette conoscenze e qualifiche (v. sentenze Vlassopoulou, C‑340/89,
EU:C:1991:193, punto 9, e Peśla, C‑345/08, EU:C:2009:771, punto 34).  
  
---|---  
  
49

|

Poiché i requisiti per l’accesso alla funzione di referendario presso un
organo giurisdizionale di uno Stato membro non costituiscono, a tutt’oggi,
oggetto di armonizzazione a livello dell’Unione, gli Stati membri rimangono
competenti per definire detti requisiti.  
  
---|---  
  
50

|

Da ciò deriva che, nel caso di specie, il diritto dell’Unione non osta a che
la normativa belga subordini l’accesso alla funzione di referendario presso la
Cour de cassation al possesso delle conoscenze e delle qualifiche giudicate
necessarie.  
  
---|---  
  
51

|

Tuttavia, resta fermo che gli Stati membri devono esercitare le loro
competenze in quest’ambito nel rispetto delle libertà fondamentali garantite
dal Trattato FUE (v. sentenze Commissione/Francia, C‑496/01, EU:C:2004:137,
punto 55; Colegio de Ingenieros de Caminos, Canales y Puertos, C‑330/03,
EU:C:2006:45, punto 29, e Nasiopoulos, C‑575/11, EU:C:2013:430, punto 20).  
  
---|---  
  
52

|

In particolare, le disposizioni nazionali adottate a tale riguardo non possono
costituire un ostacolo ingiustificato all’esercizio effettivo della libertà
fondamentale garantita dall’articolo 45 TFUE (v. sentenze Kraus, C‑19/92,
EU:C:1993:125, punto 28, e Peśla, C‑345/08, EU:C:2009:771, punto 35).  
  
---|---  
  
53

|

Difatti, secondo la giurisprudenza della Corte, norme nazionali che
stabiliscono presupposti per la qualifica, anche se applicate senza
discriminazioni collegate alla cittadinanza, possono avere l’effetto di
ostacolare l’esercizio di dette libertà fondamentali se le norme nazionali in
questione prescindono dalle conoscenze e dalle qualifiche già acquisite
dall’interessato in un altro Stato membro (v. sentenze Vlassopoulou, C‑340/89,
EU:C:1991:193, punto 15; Morgenbesser, C‑313/01, EU:C:2003:612, punto 62, e
Peśla, C‑345/08, EU:C:2009:771, punto 36).  
  
---|---  
  
54

|

In tale contesto, occorre ricordare che le autorità di uno Stato membro,
investite di una domanda di autorizzazione, presentata da un cittadino
dell’Unione, ad esercitare una professione il cui accesso, in base alla
normativa nazionale, è subordinato al possesso di un diploma o di una
qualifica professionale, o ancora a periodi di tirocinio pratico, sono tenuti
a prendere in considerazione il complesso dei diplomi, certificati e altri
titoli, nonché l’esperienza pertinente dell’interessato, effettuando un
confronto tra, da un lato, le competenze attestate da tali titoli e tale
esperienza e, dall’altro, le conoscenze e le qualifiche richieste dalla
normativa nazionale (v. sentenze Vlassopoulou, C‑340/89, EU:C:1991:193, punto
16; Fernández de Bobadilla, C‑234/97, EU:C:1999:367, punto 31; Dreessen,
C‑31/00, EU:C:2002:35, punto 24, nonché Morgenbesser, C‑313/01, EU:C:2003:612,
punti 57 e 58).  
  
---|---  
  
55

|

Tale procedura di valutazione comparativa deve consentire alle autorità dello
Stato membro ospitante di assicurarsi obiettivamente che il diploma straniero
attesti da parte del suo titolare il possesso di conoscenze e di qualifiche,
se non identiche, quantomeno equipollenti a quelle attestate dal diploma
nazionale. Questa valutazione dell’equipollenza del diploma straniero deve
effettuarsi esclusivamente in considerazione del livello delle conoscenze e
delle qualifiche che questo diploma, tenuto conto della natura e della durata
degli studi e della formazione pratica di cui attesta il compimento, consente
di presumere in possesso del titolare (v. sentenze Vlassopoulou, C‑340/89,
EU:C:1991:193, punto 17; Morgenbesser, C‑313/01, EU:C:2003:612, punto 68, e
Peśla, C‑345/08, EU:C:2009:771, punto 39).  
  
---|---  
  
56

|

Nel quadro di quest’esame, uno Stato membro può prendere tuttavia in
considerazione differenze oggettive relative sia al quadro giuridico della
professione in questione nello Stato membro di provenienza sia all’ambito di
attività di quest’ultima (v. sentenze Vlassopoulou, C‑340/89, EU:C:1991:193,
punto 18; Morgenbesser, C‑313/01, EU:C:2003:612, punto 69, e Peśla, C‑345/08,
EU:C:2009:771, punto 44).  
  
---|---  
  
57

|

Se, in esito a detto esame comparativo dei diplomi, accerta che le conoscenze
e le qualifiche attestate dal diploma straniero corrispondono a quelle
richieste dalle disposizioni nazionali, lo Stato membro è tenuto a riconoscere
che tale diploma soddisfa i requisiti da queste imposti. Se, invece, a seguito
di tale confronto emerge una corrispondenza solo parziale tra dette conoscenze
e qualifiche, lo Stato membro ospitante ha il diritto di pretendere che
l’interessato dimostri di aver maturato le conoscenze e le qualifiche mancanti
(v. sentenze Vlassopoulou, C‑340/89, EU:C:1991:193, punto 19; Fernández de
Bobadilla, C‑234/97, EU:C:1999:367, punto 32; Morgenbesser, C‑313/01,
EU:C:2003:612, punto 70, e Peśla, C‑345/08, EU:C:2009:771, punto 40).  
  
---|---  
  
58

|

A questo proposito, spetta alle autorità nazionali competenti valutare se le
conoscenze acquisite nello Stato membro ospitante nel contesto di un ciclo di
studi ovvero anche di un’esperienza pratica siano valide ai fini
dell’accertamento del possesso delle conoscenze mancanti (v. sentenze
Vlassopoulou, C‑340/89, EU:C:1991:193, punto 20; Fernández de Bobadilla,
C‑234/97, EU:C:1999:367, punto 33; Morgenbesser, C‑313/01, EU:C:2003:612,
punto 71, e Peśla, C‑345/08, EU:C:2009:771, punto 41).  
  
---|---  
  
59

|

Poiché qualsiasi esperienza pratica nell’esercizio di attività collegate può
aumentare le conoscenze di un richiedente, spetta all’autorità competente
prendere in considerazione qualsiasi esperienza pratica utile all’esercizio
della professione a cui viene richiesto l’accesso. Il valore preciso da
attribuire a quest’esperienza dovrà essere determinato dall’autorità
competente alla luce delle funzioni specifiche esercitate, delle conoscenze
acquisite e applicate nell’esercizio di tali funzioni nonché delle
responsabilità conferite e del grado di indipendenza accordati all’interessato
in questione (v. sentenza Vandorou e a., C‑422/09, C‑425/09 e C‑426/09,
EU:C:2010:732, punto 69).  
  
---|---  
  
60

|

La giurisprudenza ricordata nei punti da 53 a 59 della presente sentenza non
osta a che un’autorità con poteri di assunzione, come una commissione
giudicatrice, si basi su una decisione adottata da un’autorità competente,
quale la commissione di equipollenza, sezione diritto e criminologia, della
Comunità francese del Belgio, per determinare se il titolo straniero in
questione sia equipollente al titolo nazionale richiesto.  
  
---|---  
  
61

|

Tuttavia, per quanto concerne il procedimento principale, dal fascicolo a
disposizione della Corte si ricava che la commissione giudicatrice ha respinto
la domanda di iscrizione del sig. Brouillard al concorso per l’assunzione di
referendari presso la Cour de cassation prima che tale commissione si fosse
pronunciata sulla domanda dell’interessato, diretta a che il suo master a
finalità professionale fosse riconosciuto equipollente al grado accademico di
master in diritto belga.  
  
---|---  
  
62

|

Risulta parimenti dal fascicolo a disposizione della Corte che il sig.
Brouillard non ha conseguito una formazione giuridica completa, quale quella
sanzionata dai diplomi di dottorato, laurea o master in diritto ottenuto
presso un’università belga.  
  
---|---  
  
63

|

Come confermato in udienza, sembra parimenti che il master a finalità
professionale di cui si avvale il sig. Brouillard non preveda nessun
insegnamento di diritto belga e non sanzioni nessuna formazione nelle materie
del diritto amministrativo e della legislazione sociale, mentre la commissione
per l’equipollenza, sezione diritto e criminologia, della Comunità francese
del Belgio ritiene che cicli di studi in tali materie siano indispensabili al
completamento, nella Comunità francese del Belgio, degli studi del secondo
ciclo in giurisprudenza.  
  
---|---  
  
64

|

Ciò premesso, è stato parimenti rilevato in udienza che questo master prevede
un insegnamento di diritto civile francese, comprensivo del diritto delle
obbligazioni e del diritto dei contratti. Pertanto, non si poteva escludere
che le conoscenze e le qualifiche attestate da detto master presentassero una
certa rilevanza ai fini di valutare il possesso delle conoscenze e delle
qualifiche richieste per svolgere la funzione di referendario presso la Cour
de cassation.  
  
---|---  
  
65

|

Peraltro, il sig. Brouillard ha fatto valere la sua esperienza professionale,
in particolare quella che egli ha acquisito in qualità di addetto al servizio
della documentazione e concordanza dei testi presso la Cour de cassation.
Ebbene, quest’esperienza professionale poteva risultare rilevante nel quadro
di tale valutazione.  
  
---|---  
  
66

|

La commissione giudicatrice aveva pertanto l’obbligo di esaminare se il master
a finalità professionale e l’esperienza professionale del sig. Brouillard
dimostrassero o meno che quest’ultimo aveva acquisito le menzionate conoscenze
e qualifiche richieste. Spetta al giudice del rinvio verificare se, in
considerazione del complesso delle circostanze rilevanti nell’ambito del
procedimento principale, la commissione giudicatrice si sia effettivamente
conformata a quest’obbligo e, eventualmente, se l’interessato abbia
adeguatamente dimostrato di possedere le qualifiche necessarie.  
  
---|---  
  
67

|

In considerazione di quanto sin qui illustrato, occorre risolvere le questioni
quarta e quinta dichiarando che l’articolo 45 TFUE dev’essere interpretato nel
senso che esso osta a che, in circostanze quali quelle di cui al procedimento
principale, la commissione giudicatrice di un concorso per l’assunzione di
referendari presso un organo giurisdizionale di uno Stato membro, quando
esamina una domanda di partecipazione a tale concorso presentata da un
cittadino di tale Stato membro, subordini tale partecipazione al possesso dei
diplomi richiesti dalla normativa di detto Stato membro o al riconoscimento
dell’equipollenza accademica di un diploma di master rilasciato
dall’università di un altro Stato membro, senza prendere in considerazione
l’insieme dei diplomi, certificati e altri titoli nonché l’esperienza
professionale pertinente dell’interessato, effettuando un confronto tra le
qualifiche professionali attestate da questi ultimi e quelle richieste da
detta normativa.  
  
---|---  
  
Sulle spese

68

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Seconda Sezione) dichiara:  
  
---|---  
|  |

1)

|

L’articolo 45 TFUE dev’essere interpretato nel senso che, da un lato, esso si
applica a una situazione, quale quella in questione nel procedimento
principale, in cui il cittadino di uno Stato membro, residente e occupato in
detto Stato membro, è titolare di un diploma ottenuto presso un altro Stato
membro, di cui si avvale per chiedere la sua iscrizione a un concorso per
l’assunzione di referendari presso la Cour de cassation del primo Stato membro
e, dall’altro, che una siffatta situazione non rientra nell’ambito
dell’articolo 45, paragrafo 4, TFUE.  
  
---|---  
|  |

2)

|

La direttiva 2005/36/CE del Parlamento europeo e del Consiglio, del 7
settembre 2005, relativa al riconoscimento delle qualifiche professionali,
dev’essere interpretata nel senso che la funzione di referendario presso la
Cour de cassation non è una «professione regolamentata», ai sensi di tale
direttiva.  
  
---|---  
|  |

3)

|

L’articolo 45 TFUE dev’essere interpretato nel senso che esso osta a che, in
circostanze quali quelle di cui al procedimento principale, la commissione
giudicatrice di un concorso per l’assunzione di referendari presso un organo
giurisdizionale di uno Stato membro, quando esamina una domanda di
partecipazione a tale concorso presentata da un cittadino di tale Stato
membro, subordini tale partecipazione al possesso dei diplomi richiesti dalla
normativa di detto Stato membro o al riconoscimento dell’equipollenza
accademica di un diploma di master rilasciato dall’università di un altro
Stato membro, senza prendere in considerazione l’insieme dei diplomi,
certificati e altri titoli nonché l’esperienza professionale pertinente
dell’interessato, effettuando un confronto tra le qualifiche professionali
attestate da questi ultimi e quelle richieste da detta normativa.  
  
---|---  
|

Firme  
  
---|---  
  
* * *

( * ) Lingua processuale: il francese.

  *[""]: Double quotes
  *[*]: Asterisk
  *[?]: Question mark

