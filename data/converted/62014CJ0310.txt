

SENTENZA DELLA CORTE (Sesta Sezione)

15 ottobre 2015 ( * )

«Rinvio pregiudiziale — Regolamento (CE) n. 1346/2000 — Articoli 4 e 13 —
Procedura di insolvenza — Atti pregiudizievoli — Azione diretta alla
restituzione dei pagamenti effettuati prima della data d’apertura della
procedura di insolvenza — Legge dello Stato membro di apertura della procedura
di insolvenza — Legge di un altro Stato membro che disciplina l’atto in
questione — Legge che non consente, “nella fattispecie, di impugnare tale atto
con alcun mezzo” — Onere della prova»

Nella causa C‑310/14,

avente ad oggetto la domanda di pronuncia pregiudiziale proposta alla Corte,
ai sensi dell’articolo 267 TFUE, dallo Helsingin hovioikeus (Corte d’appello
di Helsinki, Finlandia), con decisione del 26 giugno 2014, pervenuta in
cancelleria il 30 giugno 2014, nel procedimento

Nike European Operations Netherlands BV

contro

Sportland Oy, in liquidazione,

LA CORTE (Sesta Sezione),

composta da F. Biltgen, presidente della Decima Sezione, facente funzione di
presidente della Sesta Sezione, M. Berger (relatore) e S. Rodin, giudici,

avvocato generale: M. Wathelet

cancelliere: A. Calot Escobar

vista la fase scritta del procedimento,

considerate le osservazioni presentate:

—

|

per la Nike European Operations Netherlands BV, da A. Saarikivi, asianajaja;  
  
---|---  
  
—

|

per il governo finlandese, da H. Leppo, in qualità di agente;  
  
---|---  
  
—

|

per il governo belga, da M. Jacobs, in qualità di agente;  
  
---|---  
  
—

|

per il governo tedesco, da T. Henze e J. Kemper, in qualità di agenti;  
  
---|---  
  
—

|

per il governo spagnolo, da L. Banciella Rodríguez‑Miñón, in qualità di
agente;  
  
---|---  
  
—

|

per la Commissione europea, da E. Paasivirta e M. Wilderspin, in qualità di
agenti,  
  
---|---  
  
vista la decisione, adottata dopo aver sentito l’avvocato generale, di
giudicare la causa senza conclusioni,

ha pronunciato la seguente

Sentenza

1

|

La domanda di pronuncia pregiudiziale verte sull’interpretazione degli
articoli 4, paragrafo 2, lettera m), e 13 del regolamento (CE) n. 1346/2000
del Consiglio, del 29 maggio 2000, relativo alle procedure di insolvenza (GU L
160, pag. 1).  
  
---|---  
  
2

|

Tale domanda è stata presentata nel contesto di una controversia tra la Nike
European Operations Netherlands BV (in prosieguo: la «Nike») e la Sportland
Oy, in liquidazione (in prosieguo: la «Sportland»), in merito ad un’azione
revocatoria.  
  
---|---  
  
Contesto normativo

Il diritto dell’Unione

3

|

Il considerando 24 del regolamento n. 1346/2000 così recita:

«Il riconoscimento automatico di una procedura d’insolvenza alla quale si
applica di norma la legge dello Stato di apertura può interferire con le
regole che disciplinano le transazioni in altri Stati membri. A tutela delle
aspettative legittime e della certezza delle transazioni negli Stati membri
diversi da quello in cui la procedura è stata aperta, si dovrebbe prevedere
una serie di deroghe alla regola generale».  
  
---|---  
  
4

|

L’articolo 4 del citato regolamento così dispone:

«1. Salvo disposizione contraria del presente regolamento, si applica alla
procedura di insolvenza e ai suoi effetti la legge dello Stato membro nel cui
territorio è aperta la procedura, in appresso denominato “Stato di apertura”.

2\. La legge dello Stato di apertura determina le condizioni di apertura, lo
svolgimento e la chiusura della procedura di insolvenza. Essa determina in
particolare:

(...)

|

m)

|

le disposizioni relative alla nullità, all’annullamento o all’inopponibilità
degli atti pregiudizievoli per la massa dei creditori».  
  
---|---  
  
5

|

Ai sensi dell’articolo 13 del medesimo regolamento:

«Non si applica l’articolo 4, paragrafo 2, lettera m), quando chi ha
beneficiato di un atto pregiudizievole per la massa dei creditori prova che:

|

—

|

tale atto è soggetto alla legge di uno Stato contraente diverso dallo Stato di
apertura,

e che  
  
---|---  
  
—

|

tale legge non consente, nella fattispecie, di impugnare tale atto con alcun
mezzo».  
  
---|---  
  
Il diritto finlandese

6

|

L’articolo 10 della legge relativa alla reintegrazione nella massa
fallimentare (takaisinsaannista konkurssipesään annettu laki) stabilisce che
il saldo di un debito effettuato meno di tre mesi prima della data di
riferimento viene annullato se il debito è stato pagato con mezzi inusuali o
prima della scadenza, o per un importo da considerarsi di notevole entità
rispetto alla massa fallimentare.  
  
---|---  
  
Il diritto olandese

7

|

Ai sensi dell’articolo 47 della legge sul fallimento (Faillissementswet), il
saldo di un debito esigibile può essere oggetto di contestazione solo ove
risulti dimostrato che, al momento della ricezione del pagamento, il
beneficiario sapeva che era già stata presentata istanza di fallimento o che
il creditore e il debitore si erano accordati per favorire il creditore a
svantaggio della restante massa dei creditori.  
  
---|---  
  
Procedimento principale e questioni pregiudiziali

8

|

La Sportland, con sede in Helsinki (Finlandia), vendeva al dettaglio prodotti
forniti dalla Nike, con sede in Hilversum (Paesi Bassi), in forza di un
contratto di franchising. In virtù di tale contratto, assoggettato al diritto
olandese, la Sportland ha pagato alla Nike debiti esigibili, per
l’acquisizione di scorte di magazzino oggetto del citato contratto, in dieci
distinti versamenti scaglionati nel periodo tra il 10 febbraio 2009 e il 20
maggio 2009, corrispondenti alla somma complessiva di EUR 195108,15.  
  
---|---  
  
9

|

Lo Helsingin käräjäoikeus (Tribunale di Helsinki), adito con un ricorso
depositato il 5 maggio 2009, in data 26 maggio 2009 ha disposto l’apertura di
una procedura di insolvenza nei confronti della Sportland. Quest’ultima ha
avviato un’azione dinanzi allo Helsingin käräjäoikeus chiedendo che i
pagamenti indicati al punto precedente della presente sentenza fossero
annullati e che la Nike fosse condannata alla rifusione delle somme in tal
modo versate nonché al pagamento degli interessi, ai sensi dell’articolo 10
della legge sulla reintegrazione nella massa fallimentare.  
  
---|---  
  
10

|

La Nike ha chiesto che l’azione fosse respinta. Essa ha eccepito,
segnatamente, l’articolo 13 del regolamento n. 1346/2000 e ha affermato che i
pagamenti contestati erano disciplinati dal diritto olandese. Orbene, in forza
dell’articolo 47 della legge sul fallimento, a suo avviso detti pagamenti non
potevano essere annullati.  
  
---|---  
  
11

|

Lo Helsingin käräjäoikeus ha accolto l’azione della Sportland. Esso ha
ritenuto, in particolare, che il perito dinanzi ad esso comparso non avesse
esaminato la questione della praticabilità nel diritto olandese, tenuto conto
di tutte le circostanze del procedimento principale, di una reintegrazione dei
pagamenti nella massa della liquidazione. Tale giudice ne ha tratto la
conclusione che la Nike non aveva dimostrato che, ai fini dell’articolo 13 del
regolamento in parola, i pagamenti non potessero essere impugnati.  
  
---|---  
  
12

|

La Nike, che reputava di avere fornito spiegazioni sufficienti in merito al
contenuto della normativa olandese, ha impugnato tale decisione presso lo
Helsingin hovioikeus (Corte d’appello di Helsinki). La Sportland ha chiesto
che tale impugnazione fosse respinta, segnatamente per il motivo che la Nike
non aveva presentato spiegazioni né per quanto attiene al contenuto di
disposizioni del diritto olandese diverse da quelle relative alla normativa
sul fallimento, né sui principi generali di tale diritto.  
  
---|---  
  
13

|

Nella decisione di rinvio, lo Helsingin hovioikeus ricorda che, a norma
dell’articolo 4, paragrafo 1, del regolamento n. 1346/2000, la legge
applicabile alla procedura di insolvenza e ai suoi effetti è la legge dello
Stato di apertura. Ai sensi dell’articolo 4, paragrafo 2, lettera m), di tale
regolamento, la citata legge determina, in particolare, le disposizioni
relative alla nullità, all’annullamento o all’inopponibilità degli atti
pregiudizievoli per la massa dei creditori. Orbene, in forza dell’articolo 13
del citato regolamento, il suo articolo 4, paragrafo 2, lettera m), non trova
applicazione quando chi ha beneficiato di un atto pregiudizievole per la massa
dei creditori prova che tale atto è soggetto alla legge di uno Stato
contraente diverso dallo Stato di apertura e che tale legge non consente,
nella fattispecie, di impugnare tale atto con alcun mezzo.  
  
---|---  
  
14

|

Il giudice del rinvio osserva che le parti nel procedimento principale
controvertono, in primo luogo, sull’interpretazione dei termini «non consente,
nella fattispecie, di impugnare tale atto con alcun mezzo», in secondo luogo,
sulla portata dell’obbligo della Nike di fornire indicazioni quanto al
contenuto del diritto olandese e, in terzo luogo, sulla ripartizione
dell’onere della prova tra le parti.  
  
---|---  
  
15

|

Alla luce di quanto sopra, lo Helsingin hovioikeus ha deciso di sospendere il
procedimento e di sottoporre alla Corte le seguenti questioni pregiudiziali:

|

«1)

|

Se l’articolo 13 del regolamento [n. 1346/2000] debba essere interpretato nel
senso che con l’espressione “nella fattispecie (…) tale atto” si intenda che,
tenuto conto di tutte le circostanze del caso, l’atto non è impugnabile.  
  
---|---  
  
2)

|

In caso di risposta affermativa alla prima questione, laddove il [resistente
in siffatta azione] abbia invocato una norma di legge ai sensi dell’articolo
13, primo trattino, secondo cui il pagamento di un debito scaduto è
impugnabile solo alle condizioni ivi indicate, non previste dalla legge dello
Stato di dichiarazione dello stato di insolvenza:

|

a)

|

se sussistano motivi che vietino di interpretare l’articolo 13 nel senso che
il ricorrente, dopo essere venuto a conoscenza di tale norma, debba far valere
tali circostanze allorché, sulla base del diritto nazionale dello Stato di
apertura del procedimento di insolvenza, sia tenuto ad illustrare tutte le
circostanze a fondamento del ricorso, ovvero  
  
---|---  
  
b)

|

se il resistente sia tenuto a dimostrare che tali circostanze non
sussistessero e che, pertanto, l’azione revocatoria non fosse esperibile sulla
base della disposizione in questione, senza che il ricorrente debba
specificamente invocare le circostanze medesime.  
  
---|---  
  
3)

|

Indipendentemente dalla risposta alla seconda questione, sub a), se l’articolo
13 debba essere interpretato nel senso che:

|

a)

|

sul resistente gravi l’onere della prova che, nel caso concreto, non
sussistessero le circostanze previste dalla disposizione di cui trattasi,
ovvero  
  
---|---  
  
b)

|

se l’onere della prova della sussistenza di tali circostanze possa essere
determinato sulla base della legge, applicabile all’atto, di uno Stato membro
diverso dallo Stato di apertura del procedimento di insolvenza, secondo cui
l’onere della prova grava sul ricorrente, ovvero  
  
---|---  
  
c)

|

se l’articolo 13 possa essere interpretato anche nel senso che la questione
dell’onere della prova possa essere definita sulla base della normativa
nazionale dello Stato del foro competente.  
  
---|---  
  
4)

|

Se l’articolo 13 debba essere interpretato nel senso che l’espressione “non
consente (…) di impugnare tale atto con alcun mezzo” comprenda, oltre alle
norme in materia di procedure di insolvenza della legge cui l’atto è soggetto,
anche le norme e i principi generali di tale legge.  
  
---|---  
  
5)

|

In caso di soluzione affermativa della quarta questione:

|

a)

|

se l’articolo 13 [del regolamento n. 1346/2000] debba essere interpretato nel
senso che, a tal riguardo, il resistente debba provare che la legge di cui
all’articolo 13 non preveda norme o principi generali o di altro tipo che
consentano di impugnare l’atto sulla base dei fatti illustrati, e  
  
---|---  
  
b)

|

se, ai sensi [del citato] articolo 13, un giudice, laddove ritenga che il
resistente abbia fornito sufficienti elementi al riguardo, possa chiedere alla
controparte di fornire prove in relazione ad una determinata norma,
applicabile all’atto, della normativa fallimentare o del diritto generale
dello Stato contraente diverso dallo Stato di apertura del procedimento di
insolvenza di cui all’articolo 13».  
  
---|---  
  
Sulle questioni pregiudiziali

Sulla prima questione

16

|

Con la prima questione, il giudice del rinvio chiede, sostanzialmente, se
l’articolo 13 del regolamento n. 1346/2000 debba essere interpretato nel senso
che la sua applicazione è assoggettata alla condizione che l’atto in questione
non possa essere impugnato sul fondamento della legge applicabile a tale atto
(in prosieguo: la «lex causae»), tenuto conto di tutte le circostanze della
fattispecie.  
  
---|---  
  
17

|

A questo proposito, si constata che la formulazione dell’articolo 13 del
regolamento in parola nella sua versione in lingua finlandese differisce
leggermente dalle altre versioni linguistiche, in quanto sembra non contenere
le parole «nella fattispecie» o un’espressione analoga. Orbene, per costante
giurisprudenza, la necessità di un’interpretazione uniforme di una
disposizione di diritto dell’Unione richiede che, in caso di divergenza tra le
sue varie versioni linguistiche, la disposizione di cui trattasi sia
interpretata in funzione del contesto e della finalità della normativa di cui
essa costituisce un elemento (v. sentenza Christie’s France, C‑41/14,
EU:C:2015:119, punto 26 e giurisprudenza citata).  
  
---|---  
  
18

|

Per quanto riguarda il contesto e la finalità dell’articolo 13 del regolamento
n. 1346/2000, occorre rammentare, da un lato, che tale articolo prevede una
deroga alla regola generale, sancita all’articolo 4, paragrafo 1, di detto
regolamento, secondo cui la legge applicabile alla procedura di insolvenza e
ai suoi effetti è la legge dello Stato di apertura (in prosieguo: la «lex fori
concursus»). Dall’altro lato, tale deroga, volta, come recita il considerando
24 del regolamento stesso, a tutelare il legittimo affidamento e la certezza
delle transazioni negli Stati membri diversi da quello in cui la procedura sia
stata aperta, dev’essere interpretata restrittivamente e la sua portata non
può andare al di là di quanto necessario per il conseguimento di tale
obiettivo (v. sentenza Lutz, C‑557/13, EU:C:2015:227, punto 34).  
  
---|---  
  
19

|

Pertanto, l’articolo 13 del regolamento n. 1346/2000 mira a tutelare il
legittimo affidamento di chi ha beneficiato di un atto pregiudizievole per la
massa dei creditori, prevedendo che tale atto rimarrà disciplinato, anche dopo
l’apertura di una procedura di insolvenza, dal diritto che era ad esso
applicabile alla data in cui tale atto è stato realizzato, ossia la lex
causae.  
  
---|---  
  
20

|

Orbene, da questa finalità si evince chiaramente che l’applicazione
dell’articolo 13 del regolamento n. 1346/2000 esige che si tenga conto di
tutte le circostanze della fattispecie. Infatti non potrebbe sussistere
legittimo affidamento sul fatto che la validità di un atto sarà valutata, dopo
l’apertura di una procedura di insolvenza, a prescindere da tali circostanze,
laddove, se una procedura siffatta non viene avviata, esse dovrebbero invece
essere tenute in considerazione.  
  
---|---  
  
21

|

Oltretutto, l’obbligo di interpretare in maniera restrittiva l’eccezione
stabilita dall’articolo 13 del regolamento citato osta ad una interpretazione
estensiva della portata di tale articolo, che consenta a colui che ha
beneficiato di un atto pregiudizievole per la massa dei creditori di sottrarsi
all’applicazione della lex fori concursus eccependo solo in maniera meramente
astratta il carattere non impugnabile dell’atto interessato sulla base di una
disposizione della lex causae.  
  
---|---  
  
22

|

Pertanto, occorre rispondere alla prima questione che l’articolo 13 del
regolamento n. 1346/2000 deve essere interpretato nel senso che la sua
applicazione è assoggettata alla condizione che l’atto interessato non possa
essere impugnato sul fondamento della lex causae, tenuto conto di tutte le
circostanze della fattispecie.  
  
---|---  
  
Sulle questioni seconda e terza

23

|

Con le sue questioni seconda e terza, che è opportuno esaminare
congiuntamente, il giudice del rinvio chiede, in sostanza, ai fini
dell’applicazione dell’articolo 13 del regolamento n. 1346/2000 e per
l’ipotesi in cui il resistente in un’azione di nullità, annullamento o
inopponibilità sollevi una disposizione della lex causae secondo cui tale atto
è impugnabile unicamente nelle circostanze previste da tale disposizione, a
chi incomba l’obbligo di eccepire l’assenza di tali circostanze e di produrne
la prova.  
  
---|---  
  
24

|

A questo proposito occorre ricordare che, in forza dell’articolo 13 del
regolamento in parola, l’articolo 4, paragrafo 2, lettera m), del regolamento
può essere disapplicato solo quando chi ha beneficiato di un atto
pregiudizievole per la massa dei creditori produce la prova che tale atto è
soggetto alla legge di uno Stato contraente diverso dallo Stato di apertura e
che tale legge non consente di impugnare detto atto con alcun mezzo.  
  
---|---  
  
25

|

Quindi, dalla formulazione stessa dell’articolo 13 del regolamento n.
1346/2000 si evince che è compito del resistente in un’azione di nullità,
annullamento o inopponibilità di un atto produrre la prova che tale atto, in
base alla lex causae, non può essere impugnato. Peraltro, prevedendo che tale
resistente debba fornire la prova che l’atto considerato non può essere
attaccato «con alcun mezzo» – e ciò, come risulta dal punto 22 della presente
sentenza, tenuto conto di tutte le circostanze della fattispecie –, detto
articolo 13 obbliga, inoltre, tale resistente, perlomeno implicitamente, a
produrre la prova sia dell’esistenza degli elementi fattuali che permettono di
affermare che l’atto in parola non è impugnabile, sia dell’assenza di
qualsiasi elemento che osti a tale conclusione.  
  
---|---  
  
26

|

Posto che l’articolo 13 del regolamento n. 1346/2000 pone, dunque,
espressamente l’onere della prova a carico del resistente che deduce in
giudizio detto articolo, il ricorrente, nel contesto di un’azione basata sulle
disposizioni rilevanti della lex fori concursus, non può essere obbligato a
eccepire, o a fornire la prova, che ricorrono le condizioni per l’applicazione
di una disposizione della lex causae che consentirebbero, in linea di
principio, di impugnare l’atto in questione, come l’articolo 47 della legge
sul fallimento, oggetto del procedimento principale.  
  
---|---  
  
27

|

Tuttavia, per quanto l’articolo 13 del regolamento menzionato disciplini
espressamente l’attribuzione dell’onere della prova, esso non contiene
disposizioni più specifiche sugli aspetti processuali. Tale articolo, infatti,
non include disposizioni relative, segnatamente, alle modalità di
amministrazione della prova, ai mezzi probatori ammissibili dinanzi al giudice
nazionale competente o ai principi che disciplinano la valutazione da parte di
tale giudice della forza probatoria degli elementi di prova sottopostigli.  
  
---|---  
  
28

|

Orbene, da una giurisprudenza costante risulta che, in mancanza, nel diritto
dell’Unione, di un’armonizzazione di tali regole, spetta all’ordinamento
giuridico interno di ciascuno Stato membro stabilirle, in forza del principio
di autonomia processuale, a condizione, tuttavia, che esse non siano meno
favorevoli rispetto a quelle relative a situazioni analoghe assoggettate al
diritto interno (principio di equivalenza) e che non rendano in pratica
impossibile o eccessivamente difficile l’esercizio dei diritti conferiti dal
diritto dell’Unione (principio di effettività) (v., in tal senso, sentenza
Kušionová, C‑34/13, EU:C:2014:2189, punto 50 e giurisprudenza citata).  
  
---|---  
  
29

|

Per quanto attiene, più nello specifico, al principio di effettività
menzionato al punto precedente della presente sentenza, esso osta, da una
parte, all’applicazione di norme processuali nazionali che renderebbero in
pratica impossibile o eccessivamente difficile avvalersi dell’articolo 13 del
regolamento n. 1346/2000, prevedendo norme troppo rigide, segnatamente in
materia di prova negativa dell’assenza di determinate circostanze. Dall’altra,
questo principio si oppone a norme nazionali in materia di prova troppo poco
rigide e la cui applicazione sfocerebbe, in pratica, nell’inversione
dell’onere della prova previsto dall’articolo 13 del citato regolamento.  
  
---|---  
  
30

|

Tuttavia, una mera difficoltà nel produrre la prova che esistono circostanze
in cui la lex causae impedisce l’impugnazione dell’atto in questione o,
all’occorrenza, che non ricorrono circostanze, previste dalla lex causae, in
presenza delle quali tale atto può essere impugnato non lederebbe, di per sé,
il principio di effettività, bensì risponderebbe piuttosto all’esigenza,
menzionata al punto 18 della presente sentenza, di interpretare tale articolo
ristrettivamente.  
  
---|---  
  
31

|

Pertanto, occorre rispondere alla seconda e alla terza questione che, ai fini
dell’applicazione dell’articolo 13 del regolamento n. 1346/2000 e nell’ipotesi
in cui il resistente in un’azione di nullità, annullamento o inopponibilità
sollevi una disposizione della lex causae secondo cui tale atto è impugnabile
unicamente nelle circostanze previste da tale disposizione, incombe a tale
resistente eccepire l’assenza di tali circostanze e produrne la prova.  
  
---|---  
  
Sulla quarta questione

32

|

Con la sua quarta questione, il giudice del rinvio chiede, sostanzialmente, se
occorra interpretare l’articolo 13 del regolamento n. 1346/2000 nel senso che
i termini «non consente (...) di impugnare tale atto con alcun mezzo» si
riferiscono, oltre alle disposizioni della lex causae applicabili in materia
di insolvenza, all’insieme delle disposizioni dei principi generali di tale
legge.  
  
---|---  
  
33

|

A questo proposito, dal punto 19 di questa sentenza risulta che l’articolo 13
del citato regolamento mira a tutelare il legittimo affidamento di chi ha
beneficiato di un atto pregiudizievole per la massa dei creditori, prevedendo
che tale atto rimarrà disciplinato, anche dopo l’apertura di una procedura di
insolvenza, dalla lex causae. Inoltre, come discende dal punto 22 della
presente sentenza, l’applicazione di detto articolo 13 a favore di un siffatto
beneficiario richiede che si tenga conto di tutte le circostanze della
fattispecie.  
  
---|---  
  
34

|

Orbene, l’obiettivo di tutela del legittimo affidamento nonché la necessità di
tener conto di tutte le circostanze della fattispecie obbligano ad
interpretare l’articolo 13 del medesimo regolamento nel senso che il citato
beneficiario deve produrre la prova che l’atto in questione non è impugnabile
sul fondamento né delle disposizioni della lex causae applicabili in materia
di insolvenza, e neppure della lex causae nel suo complesso.  
  
---|---  
  
35

|

Da un lato, infatti, il disposto dell’articolo 13 del regolamento n. 1346/2000
depone chiaramente a favore di un’interpretazione del genere, dato che pone a
carico del beneficiario di un atto pregiudizievole l’onere di fornire la prova
che tale atto non è impugnabile «con alcun mezzo». Dall’altro, non può esservi
legittimo affidamento sul fatto che un atto, che è impugnabile in base a una
disposizione o a un principio generale della lex causae, sia valutato, dopo
l’apertura di una procedura di insolvenza, solo alla luce delle disposizioni
della lex causae applicabili in materia di insolvenza.  
  
---|---  
  
36

|

Pertanto, occorre rispondere alla quarta questione che l’articolo 13 del
regolamento n. 1346/2000 deve essere interpretato nel senso che i termini «non
consente (...), di impugnare tale atto con alcun mezzo» si riferiscono, oltre
che alle disposizioni della lex causae applicabili in materia di insolvenza,
al complesso delle disposizioni e dei principi generali di tale legge.  
  
---|---  
  
Sulla quinta questione

37

|

Con la quinta questione, il giudice del rinvio chiede, sostanzialmente, se
l’articolo 13 del regolamento n. 1346/2000 debba essere interpretato nel senso
che il resistente in un’azione di nullità, annullamento o inopponibilità di un
atto debba dimostrare che la lex causae, complessivamente, non consente di
contestare tale atto. Tale giudice vuole inoltre che sia chiarito, in
sostanza, se il giudice nazionale investito di una siffatta azione possa,
laddove reputi che il resistente ha prodotto spiegazioni sufficienti, decidere
che spetta al ricorrente fornire la prova di una disposizione o di un
principio della lex causae in forza dei quali detto atto può essere impugnato.  
  
---|---  
  
38

|

In primo luogo, per chiarire se, ai fini dell’applicazione del citato articolo
13, il resistente in un’azione di nullità, annullamento o inopponibilità di un
atto debba dimostrare che la lex causae, nella sua interezza, non consente di
contestare l’atto impugnato, occorre rammentare che, come emerge dal punto 31
della presente sentenza, incombe al resistente eccepire l’assenza di
circostanze che consentano di impugnare tale atto sul fondamento della lex
causae e produrne la prova.  
  
---|---  
  
39

|

Orbene, l’articolo 13 del regolamento n. 1346/2000 non distingue tra le
disposizioni della lex causae applicabili in materia di insolvenza e le
disposizioni e i principi della lex causae applicabili ad altre materie, ma
dispone che incombe al citato resistente produrre la prova che l’atto in
parola non può essere impugnato «con alcun mezzo». Dalla formulazione di tale
articolo si evince, quindi, chiaramente che esso deve essere interpretato nel
senso che è il resistente stesso che deve dimostrare che la lex causae, nella
sua interezza, non consente di impugnare tale atto.  
  
---|---  
  
40

|

Questa conclusione è altresì conforme al principio, ricordato al punto 18
della presente sentenza, secondo cui l’articolo 13 del regolamento n.
1346/2000 deve essere interpretato in maniera restrittiva. In effetti,
un’interpretazione contraria, nel senso che incombe all’autore della
contestazione l’onere di provare che nella lex causae non esistono
disposizioni o principi che consentono una contestazione, agevolerebbe
eccessivamente il ricorso a tale disposizione e le conferirebbe una portata
considerevolmente estesa.  
  
---|---  
  
41

|

Peraltro, solo una tale conclusione è conforme alla finalità del menzionato
articolo 13, ricordata al punto 19 di questa sentenza, di tutelare il
legittimo affidamento di chi ha beneficiato di un atto pregiudizievole per la
massa dei creditori prevedendo che tale atto rimarrà disciplinato dal diritto
che era ad esso applicabile alla data in cui tale atto è stato realizzato. In
tale data, infatti, detto atto era disciplinato dalla lex causae, nella sua
interezza, applicabile al di fuori di una procedura di insolvenza, dato che
l’articolo 13 non è in linea di principio applicabile, secondo la
giurisprudenza della Corte, agli atti compiuti successivamente all’apertura di
una procedura di insolvenza (v. sentenza Lutz, C‑557/13, EU:C:2015:227, punto
36).  
  
---|---  
  
42

|

In secondo luogo, per chiarire se il giudice nazionale, investito di un’azione
di nullità, annullamento o inopponibilità di un atto, possa, laddove reputi
che il resistente ha presentato spiegazioni sufficienti, decidere che il
ricorrente deve produrre la prova di una disposizione o di un principio della
lex causae in forza dei quali tale atto può essere impugnato, occorre rilevare
che dal punto 25 della presente sentenza discende che è compito di tale
resistente fornire la prova che detto atto non è impugnabile.  
  
---|---  
  
43

|

Peraltro, dai punti da 27 a 29 della presente sentenza risulta che, posto che
l’articolo 13 del regolamento n. 1346/2000 non contiene disposizioni relative,
segnatamente, alle modalità di amministrazione della prova, ai mezzi probatori
ammissibili dinanzi al giudice nazionale competente o ai principi che
disciplinano la valutazione da parte di tale giudice della forza probatoria
degli elementi di prova sottopostigli, spetta all’ordinamento giuridico
interno di ciascuno Stato membro stabilirli, in forza del principio
dell’autonomia processuale, a condizione, tuttavia, che siano rispettati i
principi di equivalenza e di effettività. Norme nazionali in materia di prova
troppo poco rigide e la cui applicazione sfoci, in pratica, nell’inversione
dell’onere della prova non sarebbero conformi al principio di effettività.  
  
---|---  
  
44

|

Se ne evince che il giudice nazionale competente può decidere che è al
ricorrente in un’azione di nullità, annullamento o inopponibilità di un atto
che incombe produrre la prova dell’esistenza di una disposizione o principio
della lex causae in forza di cui l’atto può essere impugnato solo laddove
detto giudice consideri che il resistente, in un primo tempo, ha
effettivamente dimostrato, alla luce delle norme abitualmente applicabili nel
suo diritto processuale nazionale, che l’atto in parola, in forza della lex
causae, non è impugnabile. Tuttavia, rientra nell’autonomia processuale dello
Stato membro interessato stabilire, osservando i principi di effettività e di
equivalenza, i criteri che consentono di valutare se il ricorrente abbia
effettivamente fornito tale prova.  
  
---|---  
  
45

|

Alla luce di quanto sopra, occorre rispondere alla quinta questione che
l’articolo 13 del regolamento n. 1346/2000 deve essere interpretato nel senso
che il resistente in un’azione di nullità, annullamento o inopponibilità di un
atto deve dimostrare che la lex causae, nella sua interezza, non consente di
contestare il citato atto. Il giudice nazionale investito di tale azione può
decidere che è al ricorrente che incombe produrre la prova dell’esistenza di
una disposizione o principio della lex causae in forza di cui l’atto può
essere impugnato solo laddove detto giudice consideri che il resistente, in un
primo tempo, ha effettivamente dimostrato, alla luce delle norme abitualmente
applicabili nel suo diritto processuale nazionale, che l’atto in parola, in
forza della lex causae, non è impugnabile.  
  
---|---  
  
Sulle spese

46

|

Nei confronti delle parti nel procedimento principale la presente causa
costituisce un incidente sollevato dinanzi al giudice nazionale, cui spetta
quindi statuire sulle spese. Le spese sostenute da altri soggetti per
presentare osservazioni alla Corte non possono dar luogo a rifusione.  
  
---|---  
|

Per questi motivi, la Corte (Sesta Sezione) dichiara:  
  
---|---  
|  |

1)

|

L’articolo 13 del regolamento (CE) n. 1346/2000 del Consiglio, del 29 maggio
2000, relativo alle procedure di insolvenza, deve essere interpretato nel
senso che la sua applicazione è assoggettata alla condizione che l’atto in
questione non possa essere impugnato sul fondamento della legge applicabile a
tale atto (lex causae), tenuto conto di tutte le circostanze della
fattispecie.  
  
---|---  
|  |

2)

|

Ai fini dell’applicazione dell’articolo 13 del regolamento n. 1346/2000 e
nell’ipotesi in cui il resistente in un’azione di nullità, annullamento o
inopponibilità sollevi una disposizione della legge applicabile a tale atto
(lex causae) secondo cui detto atto è impugnabile unicamente nelle circostanze
previste da tale disposizione, incombe a questo resistente eccepire l’assenza
di tali circostanze e produrne la prova.  
  
---|---  
|  |

3)

|

L’articolo 13 del regolamento n. 1346/2000 deve essere interpretato nel senso
che i termini «non consente (...), di impugnare tale atto con alcun mezzo» si
riferiscono, oltre che alle disposizioni della legge applicabile a tale atto
(lex causae) applicabili in materia di insolvenza, al complesso delle
disposizioni e dei principi generali di tale legge.  
  
---|---  
|  |

4)

|

L’articolo 13 del regolamento n. 1346/2000 deve essere interpretato nel senso
che il resistente in un’azione di nullità, annullamento o inopponibilità di un
atto deve dimostrare che la legge applicabile a tale atto (lex causae), nella
sua interezza, non consente di contestare il citato atto. Il giudice nazionale
investito di tale azione può decidere che è al ricorrente che incombe produrre
la prova dell’esistenza di una disposizione o principio di tale legge in forza
di cui l’atto può essere impugnato solo laddove detto giudice consideri che il
resistente, in un primo tempo, ha effettivamente dimostrato, alla luce delle
norme abitualmente applicabili nel suo diritto processuale nazionale, che
l’atto in parola, in forza della stessa legge, non è impugnabile.  
  
---|---  
|

Firme  
  
---|---  
  
* * *

( * ) Lingua processuale: il finlandese.

  *[""]: Double quotes
  *[*]: Asterisk
  *[?]: Question mark

